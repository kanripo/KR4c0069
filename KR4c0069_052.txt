# -*- mode: mandoku-view -*-
#+TITLE: 白氏長慶集
#+DATE: 2015-09-23 10:18:45
#+PROPERTY: LASTPB  <md:KR4c0069_SBCK_031-1a>
#+PROPERTY: JUAN 52


　格詩雜體(凡六/十首)
　　　和微之詩二十三首(并序/)
微之又以近作二十三首寄來命僕繼和其閒瘀䋈四
百字車斜二十篇者流皆韻劇辭殫瓌奇怪譎又題云
奉煩只此一度乞不見辭若欲定霸取威置僕於窮地
<pb:KR4c0069_WYG_021-1b>
耳大凡依次用韻韻同而意殊約體為文文成而理勝
此足下素所長者僕何有焉今足下果用所長過蒙見
窘然敵則氣作急則計生四十二章麾掃並畢不知大
敵以為如何夫劚石破山先觀鑱跡發矢中的兼聽絃
聲以足下來章惟求相困故老僕報語不覺大誇况曩
者唱酬近來因繼已十六卷凡千餘首矣其為敵也當
今不見其為多也從古未聞所謂天下英雄唯使君與
操耳戲及此者亦欲三千里外一破愁顔勿示他人以
<pb:KR4c0069_WYG_021-2a>
取笑誚樂天白
　　　　和晨霞(此後在/上都作)
君歌仙氏真我歌慈氏真慈氏發真念念此閻浮人左
命大迦葉右召桓提因千萬化菩薩百億諸鬼神上自
非相頂下及風水輪胎卵濕化類蠢蠢難具陳𢎞願在
救拔大悲㤀辛勤無論善不善豈間寃與親抉開生盲
眼擺去煩惱塵燭以智慧日洒之甘露津千界一時度
萬法無與隣借問晨霞子何如朝玉宸
<pb:KR4c0069_WYG_021-2b>
　　　　和送劉道士遊天台
聞君夢遊仙輕舉超世雰握持尊皇節統衞吏兵軍靈
旗星月象天衣龍鳳紋佩服交帶籙諷吟蘂珠文閬宫
縹緲閒鈞樂依稀聞齋心謁西母瞑拜朝東君煙霏子
晉裾霞爛麻姑裙倐忽别真侣悵望隨歸雲人生同大
夢夢與覺誰分况此夢中夢悠哉何足云假如金闕頂
設使銀河濆既未出三界猶應在五藴飲嚥日月精茹
嚼沆瀣芬尚是色香味六塵之所熏仙中有天仙首出
<pb:KR4c0069_WYG_021-3a>
夢幻羣慈光一照燭奥法相絪緼不知萬齡暮不見三
光曛一性自了了萬緣徒紛紛苦海不能漂劫火不能
焚此是竺乾敎先生垂典墳
　　　　和櫛沐寄道友
櫛沐事朝謁中門初動闗盛服去尚早假寐須㬰間鐘
聲發東寺夜色藏南山停驂待五漏人馬同時閒髙星
粲金粟落月沈玉環出門向闗路坦坦無阻艱始出里
北閈稍轉市西闤晨燭照朝服紫爛復朱殷由來朝廷
<pb:KR4c0069_WYG_021-3b>
士一入多不還因循擲白日積漸凋朱顔青雲已難致
碧落安能攀但且知止足尚可銷憂患
　　　　和祝蒼華(蒼華髮/神名)
日居復月諸環迴照下土使我𤣥雲髮化為素絲縷禀
質本羸劣養生仍莽鹵痛飲困連宵悲吟飢過午遂令
頭上髮種種無尺五根稀比黍苗梢細同釵股豈是乏
膏沐非闗櫛風雨最為悲傷多心焦衰落苦餘者能有
幾落者不可數秃似鵲填河墮如烏解羽蒼華何用祝
<pb:KR4c0069_WYG_021-4a>
苦辭亦休吐正如剃頭僧豈要巾冠主
　　　　和我年三首
我年五十七榮名得幾許甲乙三道科蘇杭兩州主才
能本淺薄心力虚勞苦可能隨衆人終老於塵土
我年五十七歸去誠已遲歴官十五政數若珠纍纍野
萍始賔薦場苗初縶維因讀管蕭書竊慕大有為及遭
榮遇來乃覺才力羸黄紙詔頻草朱輪車載脂妻孥及
僕使皆免寒與飢省躬私自愧知我者微之永懷山陰
<pb:KR4c0069_WYG_021-4b>
守未遂嵩陽期如何坐留滯頭白江之湄
我年五十七榮名得非少報國竟何如謀身猶未了昔
嘗速官謗恩大而懲小一黜鶴辭軒七年魚在沼將枯
鱗再躍經鎩翮重矯白日上昭昭青雲髙渺渺平生頗
同病老大宜相曉紫綬足可榮白頭不為夭夙懷慕箕
潁晚節期松篠何當闕下來同拜陳情表
　　　　和三月三十日四十韻
送春君何在君在山陰署憶我蘇杭時春遊亦多處為
<pb:KR4c0069_WYG_021-5a>
君歌往事豈敢辭勞慮莫怪言語狂須知酬答遽江南
臘月半水凍凝如瘀寒景尚蒼茫和風已吹嘘女牆城
似竈鴈齒橋如鋸魚尾上奫淪草芽生沮洳律遲太簇
管日緩羲和馭布澤木龍催迎春土牛助雨師習習灑
雲將飄飄翥四野萬里晴千山一時曙杭土麗且康蘇
民富而庶善惡有懲勸剛柔無吐茹兩衙少辭牒四境
稀書疏俗以勞倈安政因閒暇著仙亭日登眺虎丘時
游豫(望仙亭在杭/虎丘寺在蘇)尋幽駐旌軒選勝迴賔御舟移溪鳥
<pb:KR4c0069_WYG_021-5b>
避樂作林猨覰池古莫耶沈石竒羅刹踞(劍池在蘇州/羅刹石在杭)
(州/)水苗泥易耨畬粟灰難鋤紫蕨抽出畦白蓮埋在淤
萎花紅帶黯温葉黄含菸(楚辭云葉菸/色而就黄)鏡動波颭菱雪
迴風旋絮手經攀桂馥齒為嘗梅楚坐併船腳欹行多
馬蹄跙聖賢清濁醉水陸鮮肥飫魚鱠芥醬調水葵鹽
豉絮(敕慮/反)雖微五袴詠幸免兆人詛但令樂不荒何必
遊無倨吳苑僕尋罷越城公尚據舊遊幾客存新宴誰
人與莫空文舉酒強下何曽筯江上易優游城中多毁
<pb:KR4c0069_WYG_021-6a>
譽分應當自盡事勿求人恕我既無子孫君仍畢婚娶
久為雲雨别終擬江湖去范蠡有扁舟陶潛有籃轝兩
心苦相憶兩口遙相語最恨七年春春來各一處
　　　　和寄樂天
賢愚類相交人情之大率然自古今來幾人號膠漆近
聞屈指數元某與白乙旁愛及弟兄中權避家室松筠
與金石未足喻堅密在車如輪轅在身如肘腋又如風
雲會天使相召匹不似勢利交有名而無實頃我在杭
<pb:KR4c0069_WYG_021-6b>
歲值君之越日望愁來儀遲宴惜流景疾坐耀黄金帶
酌酡赬玉質酣歌口不停狂舞衣相拂平生賞心事施
展十未一會笑始啞啞離嗟乃唧唧餞筵纔收拾征棹
遽排比後恨苦緜緜前歡何卒卒居人色慘淡行子心
紆鬱風袂去時揮雲帆望中失宿酲和别思目眩心忽
忽病魂黯然銷老淚淒其出别君只如昨芳歲換六七
俱是官家身後期難自必(籍田賦云難/望歲而自必)
　　　　和寄問劉白(時夢得與樂/天方舟西上)
<pb:KR4c0069_WYG_021-7a>
正與劉夢得醉笑大開口適值此詩來歡喜君知否遂
令髙卷幕兼遣重添酒起望會稽雲東南一回首愛君
金玉句舉世誰人有功用隨日新資材本天授吟哦不
能散自午將及酉遂留夢得眠匡牀宿東牖
　　　　和新樓北園偶集從孫公度周巡官韓秀才
　　　　　盧秀才范處士小飲鄭侍御判官周劉二
　　　　　從事皆先歸
聞君新樓宴下對北園花主人既賢豪賔客皆才華初
<pb:KR4c0069_WYG_021-7b>
筵日未髙中飲景已斜天地為幕席富貴如泥沙嵇劉
陶阮徒不足置齒牙臥甕鄙畢卓落帽嗤孟嘉芳草供
枕藉亂鶯助諠譁醉鄉得道路狂海無津涯一歲春又
盡百年期不賒同醉君勿辭獨醒古所嗟銷愁若沃雪
破悶如割瓜稱觴起為壽此樂無以加歌聲凝貫珠舞
袖飄亂麻相公謂四座今日非自誇有奴善吹笙有婢
彈琵琶十指纎若笋雙鬟黳如鵶履舄起交雜盃盤散
紛拏歸去勿擁遏倒載逃難遮明日宴東武後日遊若
<pb:KR4c0069_WYG_021-8a>
耶豈獨相公樂謳歌千萬家
　　　　和除夜作
君賦此詩夜窮隂歲之餘我和此詩日微和春之初老
知顔狀改病覺肢體虚頭上毛髮短口中牙齒疎一落
老病界難逃生死墟况此促促世與君多索居君在浙
江東榮駕方伯輿我在魏闕下謬乘大夫車妻孥常各
飽奴婢亦盈廬唯是利人事比君全不如我統十郎官
君領百吏胥我掌四曹局君管十鄉閭君為父母君大
<pb:KR4c0069_WYG_021-8b>
惠在資儲我為刀筆吏小惡乃誅鋤君提七郡籍我按
三尺書俱已佩金印嘗同趨玉除外寵信非薄中懷何
不攄恩光未報答日月空居諸磊落嘗許君跼促應笑
予所以自知分欲先歌歸歟
　　　　和知非
因君知非問詮較天下事第一莫若禪第二無如醉禪
能泯人我醉可㤀榮悴與君次第言為我少留意儒敎
重禮法道家養神氣重禮足滋彰養神多避忌不如學
<pb:KR4c0069_WYG_021-9a>
神定中有甚深味曠廓了如空澄凝勝於睡屏除黙黙
念銷盡悠悠思春無傷春心秋無感秋淚坐成真諦樂
如受空王賜既得脫塵勞兼應離慙愧除禪其次醉此
說非無謂一酌機即忘三盃性咸遂逐臣去室婦降虜
敗軍帥思苦膏火煎憂深扃鏁祕須憑百杯沃莫惜千
金費便似罩中魚脫飛生兩翅勸君雖老大逢酒莫迴
避不然即學禪兩途同一致
　　　　和曉望
<pb:KR4c0069_WYG_021-9b>
休吟稽山曉聽詠秦城旦鳴雞初有聲宿鳥猶未散丁
丁漏向盡鼕鼕鼓過半南山青沈沈東方白漫漫街心
若流水城角如斷岸星河稍隅落宫闕方輪煥朝車雷
四合騎火星一貫赫奕冠葢盛熒煌朱紫爛沙堤亘蟇
池(子城東北低下/處舊號蝦蟇池)市路遶龍㫁白日忽照耀紅塵紛散
亂貴敎過客避榮任行人看祥煙滿虛空春色無邊畔
鵷行候晷刻龍尾登霄漢臺殿暖宜攀風光晴可翫草
鋪地茵褥雲卷天幃幔鸎雜佩鏘鏘花遶衣粲粲何言
<pb:KR4c0069_WYG_021-10a>
終日樂獨起臨風歎歎我同心人一别春七換相望山
隔礙欲去官羇絆何日到江東超然似張翰
　　　　和李勢女
減一分太短増一分太長不朱面若花不粉肌如霜色
為天下豔心乃女中郎自言重不幸家破身未亡人各
有一死此死職所當忍將先人體與主為疣瘡妾死主
意快從此兩無妨願信赤心語速即白刃光南郡忽感
激却立捨鋒鋩撫背稱阿姉(與姊同/祖似切)歸我如歸鄉竟以
<pb:KR4c0069_WYG_021-10b>
恩信待豈止猜妬㤀由來几上肉不足揮干將南郡死
已久骨枯墓蒼蒼願於墓上頭立石鐫此章勸誡天下
婦不令隂勝陽
　　　　和酬鄭侍御東陽春悶放懷追越遊見寄
君得嘉魚置賔席樂如南有嘉魚時勁氣森爽竹竿竦
妍文煥爛芙蓉披載筆在幕名已重補衮於朝官尚卑
一緘疏入掩谷永三都賦成排左思自言拜辭主人後
離心蕩颺風前旗東南門館别經歲春眼悵望秋心悲
<pb:KR4c0069_WYG_021-11a>
(已上敘/嘉魚)昨日嘉魚來訪我方駕同出何所之樂遊原頭
春尚早百舌新語聲禆禆日趂花忙向南拆風催栁急
從東吹流年&KR1054;恍未饒我美景鮮妍來為誰紅塵三條
界阡陌碧草千里鋪郊畿餘霞㫁時綺幅裂斜雲展處
羅文紕暮鐘逺近聲互動暝鳥髙下飛追隨酒酣將歸
未能去悵然迴望天四垂生何足養嵇著論途何足泣
楊漣洏胡不花下伴春醉滿酌綠酒聽黄鸝嘉魚㸃頭
時一歎聽我此言不知疲語終興盡各分散東西軒騎
<pb:KR4c0069_WYG_021-11b>
分逶迤此詩勿遣閒人見見恐與他為笑資白首舊寮
知我者憑君一詠向周師(周判官師範蘇杭舊/判官去範字吁韻)
　　　　和自勸二首
稀稀疎疎遶籬竹窄窄狹狹向陽屋屋中有一曝背翁
委置形骸如土木日暮半爐麩炭火夜深一盞紗籠燭
不知有益及民無二十年來食官祿就暖移盤簷下食
防寒擁被帷中宿秋官月俸八九萬豈徒遣爾身溫足
勤操丹筆念黄沙莫使飢寒囚滯獄
<pb:KR4c0069_WYG_021-12a>
急景凋年急於水念此攬衣中夜起門無宿客共誰言
煖酒挑燈對妻子自飲數杯妻一盞餘酌分張與兒女
微酣靜坐未能眠風霰蕭蕭打窓紙自問有何才與術
入為丞郎出刺史爭如壽命短復長豈得營營心不止
請看韋孔與錢崔半月之間四人死(韋中書孔京兆錢/尚書崔華州十五)
(日閒相/次而逝)
　　　　和雨中花
真宰倒持生殺柄閒物命長人短命松枝上鶴蓍下龜
<pb:KR4c0069_WYG_021-12b>
千年不死仍無病人生不得似龜鶴少去老來同旦暝
何異花開旦暝閒未落仍遭風雨横草得經年菜連月
唯花不與多時節一年三百六十日花能幾日供攀折
桃李無言難自訴黄鸎解語憑君說鸎雖為說不分明
葉底枝頭謾饒舌
　　　　和晨興因報問龜兒
冬旦寒慘澹雲日無晶輝當此歲暮感見君晨興詩君
詩亦多苦苦在兄逺離我苦不在逺纒綿肝與脾西院
<pb:KR4c0069_WYG_021-13a>
病孀婦後牀孤姪兒黄昏一慟後夜半十起時病眠兩
行淚悲鬢萬莖絲咽絶五臟脈痩消百骸脂雙目失一
目四肢㫁兩肢不如溘然逝安用半活為誰謂荼蘗苦
荼蘗甘如飴誰謂湯火熱湯火冷如澌前時君寄詩憂
念問阿龜喉燥聲氣窒經年無報辭及覩晨興句未吟
先涕垂因兹漣洳際一吐心中悲茫茫四海閒此苦唯
君知我去四千里使我吿訴誰仰頭向青天但見鴈南
飛憑鴈寄一語為我達微之弦絶有續膠樹斬可接枝
<pb:KR4c0069_WYG_021-13b>
唯我中腸斷應無連得期
　　　　和朝回與王鍊師遊南山下
藹藹春景餘峩峩夏雲初躞蹀退朝騎飄颻隨風裾晨
從四丞相入拜白玉除暮與一道士出尋青谿居吏隠
本齊致朝野孰云殊道在有中適機㤀無外虞但愧煙
霄上鸞鳳為吾徒又慙雲林閒鷗鶴不我疎坐傾數杯
酒臥枕一卷書興酣頭兀兀睡覺心于于以此送日月
問師為何如
<pb:KR4c0069_WYG_021-14a>
　　　　和嘗新酒
空腹嘗新酒偶成卯時醉醉來擁褐裘直至齋時睡睡
酣不語笑真寢無夢寐殆欲㤀形骸詎知屬天地醒餘
和未散起坐澹無事舉臂一欠伸引琴彈秋思
　　　　和順之琴者
隂隂花院月耿耿蘭房燭中有弄琴人聲貌俱如玉清
泠石泉引雅澹風松曲遂使君子心不愛凡絲竹
　　　感舊寫真
<pb:KR4c0069_WYG_021-14b>
李放寫我真寫來二十載莫問真何如畫亦銷光彩朱
顔與𤣥鬢日夜改復改無嗟貌遽非且喜身猶在
　　　授太子賔客歸洛(自此後/東都作)
南省去拂衣東都來掩扉病將老齊至心與身同歸白
首外緣少紅塵前事非懷哉紫芝叟千載心相依
　　　秋池二首
身閒無所為心閒無所思况當故園夜復此新秋池
闇鳥棲後橋明月出時菱風香散漫桂露光參差靜境
<pb:KR4c0069_WYG_021-15a>
多獨得幽懷竟誰知悠然心中語自問來何遲
朝衣薄且健晚簟清仍滑社近燕影稀雨餘蟬聲歇閒
中得詩境此境幽難說露荷珠自傾風竹玉相戛誰能
一同宿共翫新秋月暑退涼早歸池邊好時節
　　　中隠
大隠住朝市小隠入丘樊丘樊太冷落朝市太囂諠不
如作中隠隠在留司官似出復似處非忙亦非閒不勞
心與力又免飢與寒終歲無公事隨月有俸錢君若好
<pb:KR4c0069_WYG_021-15b>
登臨城南有秋山君若愛遊蕩城東有春園君若欲一
醉時出赴賔筵洛中多君子可以恣歡言君若欲髙臥
但自深掩闗亦無車馬客造次到門前人生處一世其
道難兩全賤即苦凍餒貴則多憂患唯此中隠士致身
吉且安窮通與豐約正在四者閒
　　　問秋光
殷卿領北鎮崔尹開南幕外事信為榮中懷未必樂何
如不才者兀兀無所作不引窓下琴即舉池上酌淡交
<pb:KR4c0069_WYG_021-16a>
唯對水老伴無如鶴自適頗從容旁觀誠濩落身心轉
恬泰煙景彌淡泊迴首語秋光東來應不錯
　　　引泉
一為止足限二為衰疾牽邴罷不因事陶歸非待年歸
來嵩洛下閉户何翛然靜掃林下地閒疏池畔泉伊流
狹似帶洛石大如拳誰敎明月下為我聲濺濺竟夕舟
中坐有時橋上眠何用施屏障水竹繞牀前
　　　知足吟(和崔十八/未貧作)
<pb:KR4c0069_WYG_021-16b>
不種一隴田倉中有餘粟不採一株桑箱中有餘服官
閒離憂責身泰無羈束中人百户稅賔客一年祿樽中
不乏酒籬下仍多菊是物皆有餘非心無所欲吟君未
貧作因歌知足曲自問此時心不足何時足
　　　酬集賢劉郎中對月見寄兼懷元浙東
月在洛陽天天髙淨如水下有白頭人擥衣中夜起思
逺鏡亭上光深書殿裏眇然三處心相去各千里
　　　太湖石
<pb:KR4c0069_WYG_021-17a>
逺望老嵳峩近觀怪嶔崟纔髙八九尺勢若千萬尋嵌
空華陽洞重疊屏山岑邈矣仙掌迥呀然劒門深形質
冠今古氣色通晴隂未秋已瑟瑟欲雨先沈沈天姿信
為異時用非所任磨刀不如礪擣帛不如砧何乃主人
意重之如萬金豈伊造物者獨能知我心
　　　偶作二首
擾擾貪生人幾何不夭閼遑遑愛名人幾何能貴達伊
余信多幸拖紫垂白髮身為三品官年已五十八筋骸
<pb:KR4c0069_WYG_021-17b>
雖早衰尚未苦羸惙資産雖不豐亦不甚貧竭登山力
猶在遇酒興時發無事日月長不羈天地濶安身有處
所適意無時節解帶松下風抱琴池上月人間所重者
相印將軍鉞謀慮繫安危威權主生殺焦心一身苦炙
手旁人熱未必方寸閒得如吾快活
日出起盥櫛振衣入道場寂然無他念但對一爐香日
髙始就食食亦非膏粱精粗隨所有亦足飽充腸日午
脫巾簪燕息窓下牀清風颯然至臥可致羲皇日西引
<pb:KR4c0069_WYG_021-18a>
杖屨散步遊林塘或飲茶一盞或吟詩一章日入多不
食有時唯命觴何以送閒夜一曲秋霓裳一日分五時
作息率有常自喜老後健不嫌閒中忙是非一以貫身
世交相㤀若問此何許此是無何鄉
　　　葺池上舊亭
池月夜淒涼池風曉蕭颯欲入池上冬先葺池中閤向
暖窓户開迎寒簾幕合苔封舊瓦木水照新朱蠟軟火
深土爐香醪小瓷榼中有獨宿翁一燈對一榻
<pb:KR4c0069_WYG_021-18b>
　　　崔十八新池
愛君新小池池色無人知見底月明夜無波風定時忽
看不似水一泊稀琉璃
　　　翫止水
動者樂流水靜者樂止水利物不如流鑒形不如止淒
清早霜降淅瀝微風起中面紅葉開四隅綠萍委廣狹
八九丈灣環有涯涘淺深三四尺洞徹無表裏淨分鶴
翹足澄見魚掉尾迎眸洗眼塵隔胷蕩心滓定將禪不
<pb:KR4c0069_WYG_021-19a>
别明與誠相似清能律貪夫淡可交君子豈唯空狎翫
亦取相倫擬欲識靜者心心源只如此
　　　聞崔十八宿于新昌弊宅時予亦宿崔家依仁
　　　　新亭一宵偶同兩興暗合因而成詠聊以寫
　　　　懷
陋巷掩弊廬髙居敞華屋新昌七株松依仁萬莖竹松
前月臺白竹下風池綠君向我齋眠我在君亭宿平生
有微尚彼此多幽獨何必求主人兩心聊自足
<pb:KR4c0069_WYG_021-19b>
　　　日長
日長晝加餐夜短朝餘睡春來寢食閒雖老猶有味林
塘得芳景園曲生幽致愛水多棹舟惜花不掃地幸無
眼下病且向樽前醉身外何足言人閒本無事
　　　三月三十日作
今朝三月盡寂寞春事畢黄鳥漸無聲朱櫻新結實臨
風獨長歎此歎意非一半百過九年豔陽殘一日隨年
減歡笑逐日添衰疾且遣花下歌送此盃中物
<pb:KR4c0069_WYG_021-20a>
　　　慵不能
架上非無書眼慵不能看匣中亦有琴手慵不能彈腰
慵不能帶頭慵不能冠午後恣情寢午時隨事餐一餐
終日飽一寢至夜安飢寒亦閒事况乃不飢寒
　　　晨興
宿鳥動前林晨光上東屋銅爐添早香紗籠滅殘燭頭
醒風稍愈眼飽睡初足起坐兀無思叩齒三十六何以
解宿齋一杯雲母粥
<pb:KR4c0069_WYG_021-20b>
　　　朝課
平甃白石渠靜掃青苔院池上好風來新荷大如扇小
亭中何有素琴對黄卷蘂珠諷數篇秋思彈一遍從容
朝課畢方與客相見
　　　天竺寺七葉堂避暑
鬱鬱復鬱鬱伏熱何時畢行入七葉堂煩暑隨步失簷
雨稍霏微窓風正蕭瑟清宵一覺睡可以銷百疾
　　　香山寺石樓潭夜浴
<pb:KR4c0069_WYG_021-21a>
炎光晝方熾暑氣宵彌毒摇扇風甚微褰裳汗霢霂起
向月中行來就潭中浴平石為浴牀窪石為浴斛綃巾
薄露頂草屨輕乘足清涼詠而歸歸上石樓宿
　　　嗟髮落
朝亦嗟髮落暮亦嗟髮落落盡誠可嗟盡來亦不惡既
不勞洗沐又不勞梳掠最宜濕暑天頭輕無髻縛脫置
垢巾幘解去塵纓絡銀瓶貯寒泉當頂傾一勺有如醍
醐灌坐受清涼樂因悟自在僧亦資於剃削
<pb:KR4c0069_WYG_021-21b>
　　　安穏眠
家雖日漸貧猶未苦飢凍身雖日漸老幸無急病痛眼
逢閙處合心向閒時用既得安穏眠亦無顛倒夢
　　　池上夜境
晴空星月落池塘澄鮮淨綠表裏光露簟清瑩迎夜滑
風襟蕭洒先秋涼無人驚處野禽下新睡覺時幽草香
但問塵埃能去否濯纓何必向滄浪
　　　書紳
<pb:KR4c0069_WYG_021-22a>
仕有職役勞農有畎畮勤優哉分司叟心力無苦辛歲
晚頭又白自問何欣欣新酒始開甕舊穀猶滿囷吾嘗
靜自思往往夜達晨何以送吾老何以安吾貧歲計莫
如穀飽則不干人日計莫如醉醉則兼㤀身誠知有道
理未敢勸交親恐為人所哂聊自書諸紳
　　　秋遊平泉贈韋處士閒禪師
秋景引閒步山遊不知疲杖藜捨輿馬十里與僧期昔
嘗憂六十四體不支持今來已及此猶未苦衰羸(予往/年有)
<pb:KR4c0069_WYG_021-22b>
(詩云三十氣大壯四十多是非六/十年太老四體不支持今故云)心興遇境發身力因
行知尋雲到起處愛泉聽滴時南村韋處士西寺閒禪
師山頭與澗底聞健且相隨
　　　遊坊口懸泉偶題石上(時為河/南尹)
濟源山水好老尹知之久常日聽人言今秋入吾手孔
山刀劒立沁水龍蛇走危磴上懸泉澄灣轉坊口虚明
見深底淨綠無纎垢仙棹浪悠揚塵纓風抖擻巖寒松
柏短石古莓苔厚錦座纓髙低翠屏張左右雖無安石
<pb:KR4c0069_WYG_021-23a>
妓不乏文舉酒談笑逐身來管絃隨事有時逢杖錫客
或值垂綸叟相與澹㤀歸自辰將及酉公門欲返駕溪
路猶迴首早晚重來遊心期罷官後
　　　對火翫雪
平生所心愛愛火兼憐雪火是臘天春雪為隂夜月鵝
毛紛正墮獸炭敲初折盈尺白鹽寒滿爐紅玉熱稍宜
杯酌動漸引笙歌發但識歡來由不知醉時節銀盤堆
栁絮羅袖摶瓊屑共愁明日銷便作經年别
<pb:KR4c0069_WYG_021-23b>
　　　六年寒食洛下宴遊贈馮李二少尹
豐年寒食節美景洛陽城三尹皆強健七日盡晴明東
郊蹋青草南園攀紫荆風拆海榴豔露墜木蘭英假開
春未老宴合日屢傾珠翠混花影管絃藏水聲佳會不
易得良辰亦難并聽吟歌暫輟看舞杯徐行米價賤如
土酒味濃於餳(徐盈/切)此時不盡醉但恐負平生殷勤二
曹長各捧一銀觥
　　　苦熱中寄舒貟外
<pb:KR4c0069_WYG_021-24a>
何堪日衰病復此時炎燠厭對俗杯盤倦聽凡絲竹藤
牀鋪晚雪角枕截寒玉安得清痩人新秋夜同宿非君
固不可何夕枉髙躅
　　　閒夕
一聲早蟬發數㸃新螢度蘭缸耿無煙筠簟清有露未
歸後房寢且下前軒步斜月入低廊涼風滿髙樹放懷
常自適遇境多成趣何法使之然心中無細故
　　　寄情
<pb:KR4c0069_WYG_021-24b>
灼灼早春梅東南枝最早持來翫未足花向手中老芳
香銷掌握悵望生懷抱豈無後開花念此先開好
　　　舒貟外遊香山寺數日不歸兼辱尺書大誇勝
　　　　事時正值坐衙慮囚之際走筆題長句以贈
　　　　之
香山石樓倚天開翠屏碧立波環迴黄菊繁時好客到
碧雲合處佳人來(謂遺英舊二妓/與舒君同遊)酡顔一笑夭桃綻清
唫數聲寒玉哀軒騎逶遲棹容與留連三日不能迴白
<pb:KR4c0069_WYG_021-25a>
頭老尹府中坐早衙纔退暮衙催庭前階上何所有纍
囚成貫案成堆豈無池塘長秋草亦有絲竹生塵埃今
日清光昨夜月竟無人來勸一杯
　　　早冬遊王屋自靈都抵陽臺上方望天壇偶吟
　　　　成章寄溫谷周尊師中書李相公
霜降山水清王屋十月時石泉碧漾漾巖樹紅離離朝
為靈都遊暮有陽臺期飄然世塵外鸞鶴如可追忽念
公程盡復慙身力衰天壇在天半欲上心遲遲嘗聞此
<pb:KR4c0069_WYG_021-25b>
遊者隠客與損之各抱貴仙骨俱非泥垢姿二人相顧
言彼此稱男兒若不為松喬即須作臯䕫今果如其語
光彩雙葳蕤一人佩金印一人翳玉芝我來髙其事詠
歎偶成詩為君題石上欲使故山知
　　　吳宫辭
淡紅花帔淺檀蛾睡臉初開似剪波坐對珠籠閒理曲
琵琶鸚鵡語相和
　白氏長慶集卷二十二

<pb:KR4c0069_WYG_022-1a>
欽定四庫全書
　白氏長慶集巻二十三
　　　　　　　　　　　　唐　白居易　撰
　　律詩(凡一/百首)
　　　元㣲
