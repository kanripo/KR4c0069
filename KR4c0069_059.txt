# -*- mode: mandoku-view; -*-
#+TITLE: 白氏文集
#+DATE: 2015-09-11 08:22:17.880247
#+PROPERTY: ID KR4c0069
#+PROPERTY: BASEEDITION SBCK    
#+PROPERTY: WITNESS SBCK
#+PROPERTY: JUAN 59
#+PROPERTY: FILE SB04n0441-059白氏長慶集-卷第五十九.
<pb:KR4c0069_SBCK_059-1a>¶
白氏文集卷第五十九¶
　碑誌序記表讃論衡書　凡十三首¶
　故京兆元少尹文集序¶
　海州刺史裴君夫人李氏墓誌銘　并¶
　序¶
　如信大師功德幢記¶
　華嚴經社石記¶
　吳郡詩石記¶
　呉興靈鶴讚¶
<pb:KR4c0069_SBCK_059-1b>¶
　錢塘湖石記¶
　蘇州刺史謝上表¶
　三敎論衡¶
　沃州山禪院記¶
　修香山寺記¶
　薦李晏韋楚状¶
　與劉蘇州書¶
　　故京兆元少尹文集序¶
天地間有粹靈氣焉萬類皆得之而人居¶
<pb:KR4c0069_SBCK_059-2a>¶
多就人中文人得之又居多蓋是氣凝爲¶
性發爲志㪚爲文粹勝靈者其文冲以恬¶
靈勝粹者其文宣以秀粹靈均者其文蔚¶
溫雅淵䟽郎麗則檢不扼逹不放占常而¶
不鄙新奇而不恠吾友居敬之文其殆庻¶
幾乎居敬姓元名宗簡河南人自舉進士¶
歷御史府尚書郎訖京亞尹凡二十年著¶
格詩一百八十五律詩五百九賦述名記¶
書碣讃序七十五揔七百六十九章合三¶
<pb:KR4c0069_SBCK_059-2b>¶
十卷長慶三年冬疾彌留將啓手無他語¶
語其子途云吾平生酷嗜詩白樂天知我¶
者我殁其遺文得樂天爲之序無恨矣旣¶
而途奉理命號而告予無幾何會予自中¶
書舎人出牧杭州歲餘改右庻子移疾東¶
洛明年復刺蘇州四年間三換官往復奔¶
命不啻萬里席不遑煖矧筆硯乎故所託¶
文乆未果就及刺蘇州又劇郡治數月政¶
方暇因發閱篋袠睹居敬所著文其間與¶
<pb:KR4c0069_SBCK_059-3a>¶
予唱和者數十首燭下諷讀㦧惻乆之怳¶
然疑居敬在傍不知其一生一死也遂援¶
筆草序序成復視涕與翰俱悲　吟曰黄¶
壤詎知我白頭徒念君唯將老年淚一灑¶
故人文重曰遺文三十軸軸軸金玉聲龍¶
門原上土埋骨不埋名嗚呼居敬若職業¶
之恭慎居處之莊㓗操行之貞端襟靈之¶
曠淡骨肉之敦愛丘園之安樂山水風月¶
之趣琴酒嘯詠之態與人乆要遇物多情¶
<pb:KR4c0069_SBCK_059-3b>¶
皆布在章句中開卷而盡可知也故不序¶
時寳曆元年冬十二月乙酉夕在呉郡西¶
園北齋東牖下作序¶
　　海州刺史裴君夫人李氏墓誌銘¶
　　并序¶
夫人賛皇縣君李氏趙郡高邑人也六代¶
祖素立安南都護五代祖休烈趙州刺史¶
高祖諱畬至遠天官侍郎曾祖畬國子司¶
業祖諱承工部尚書湖南觀察使考諱藩¶
<pb:KR4c0069_SBCK_059-4a>¶
門下侍郎同平章事贈戸部尚書夫人諱¶
娥相國長女也適河東裴君克諒今爲海¶
州刺史一子曰鐬左衞騎兵曹參軍一女¶
適隴西李遂遂爲夀州錄事參軍由此而¶
上得於國史家諜云夫人爲相門女邦君¶
妻不以華貴驕人能用恭儉克巳撫下若¶
子敬夫如賔衣食之餘傍給五服親族之¶
飢寒者又有餘㪚霑先代僕使之老病者¶
又有餘分施佛寺僧徒之不足者澣衣菲¶
<pb:KR4c0069_SBCK_059-4b>¶
食服勤禮法禮法之外諷釋典持眞言棲¶
心空門等觀生死故治家之日欣然自適¶
捐館之夕恬然如歸寳曆三年三月一日¶
疾終于海州官第其歳十一月十四日歸¶
祔于某所先塋享年五十有四夫人之從¶
裴君也歷官九任凡三十一年族睦家肥¶
輔佐之力也由此而上得於裴君狀云夫¶
源遠者流長根深者枝茂噫夫人李氏之¶
世祿世德有所從來矧相國端方廉雅孝¶
<pb:KR4c0069_SBCK_059-5a>¶
友忠肅自從事彭城登庸宰府不以夷險¶
而遷其道宜乎居極位享名賢也夫人敬¶
恭勤儉柔順慈惠自女於室婦於家不以¶
初終而怠其行宜乎啓封邑光德門也裴¶
君修文逹政㓗巳愛人自佐邑從軍連牧¶
二郡不以寒暑而易其心宜乎荷百祿號¶
良二千石也嗚呼非此父不生此女非是¶
夫不稱是妻斯所謂類以相從合而具羙¶
者也論譔表誌其可闕乎銘曰¶
<pb:KR4c0069_SBCK_059-5b>¶
　高邑之祥　降於李氏　相門之慶¶
　鍾于女子　女子有行　歸我裴君¶
　君亦良士　宜賢夫人　夫人雖殁¶
　風躅具存　勒名泉戸　作範閨門¶
　　如信大師功德幢記¶
有唐東都臨壇開法大師長慶四年二月¶
十三日終于聖善寺花嚴院春秋七十有¶
五夏臈五十二是月二十二日移窆于龍¶
門山之南岡寳曆元年某月某日遷葬于¶
<pb:KR4c0069_SBCK_059-6a>¶
奉先寺祔其先師塔廟穴之上不封不樹¶
不廟不碑不勞人不傷財唯立佛頂尊勝¶
陁羅尼一幢幢高若干尺圜若干尺六隅¶
七層上覆下承佛儀在上經呪在中記讚¶
在下皆師所囑果門人奉遺志也師姓康¶
號如信襄城人始成童授蓮花經於釋巖¶
旣具戒學四分律於釋晤後傳六祖心要¶
於本院先師浄名楞伽俱舎百法經根論¶
枝罔不通焉繇是禪與律交修定與慧相¶
<pb:KR4c0069_SBCK_059-6b>¶
養蓄爲道粹掲爲僧豪自建中訖長慶凡¶
九遷大寺居十補大德位蒞法會主僧盟¶
者二十二年勤宣佛命卒復祖業若貴賤¶
若賢愚若小中大乗人游我門繞我座禮¶
我足如羽附鳳如水會海於戲非夫動爲¶
儀言爲法心爲道塲者則安能使化縁法¶
衆恱隨欣戴一至扵是耶同學大德繼居¶
本院者曰智如弟子上首者曰嚴隱曁歸¶
靖藏周常賁懷嵩圓恕圓昭貞操等若干¶
<pb:KR4c0069_SBCK_059-7a>¶
人聚謀幢事琢刻旣成將師理命請蘇州¶
刺史白居易爲記記旣訖因書二四句偈¶
以讃云¶
　師之度世　以定以慧　爲醫藥師¶
　救療一切　師之闍維　不塔不祠¶
　作功德幢　與衆共之¶
　　華嚴經社石記¶
有杭州龍興寺僧南操當長慶二年請靈¶
隱寺僧道峯講大方廣佛華嚴經至華藏¶
<pb:KR4c0069_SBCK_059-7b>¶
世界品聞廣博嚴浄事操歡喜發願願於¶
白黑衆中勸十萬人人轉華嚴經一部十¶
萬人又勸千人人諷華嚴經一卷毎歲四¶
季月其衆大聚會於是攝之以社齊之以¶
齋自二年夏至今年秋凡十有四齋每齋¶
操捧香跪啓於佛曰願我來世生華藏世¶
界大香水海上寳蓮金輪中毗盧遮那如¶
來前與十萬人俱斯足矣又於衆中募財¶
置良田十頃歲取其利永給齋用予前牧¶
<pb:KR4c0069_SBCK_059-8a>¶
杭州時聞操發是願今牧蘇州時見操成¶
是功操自杭詣蘇凡三請於予曰操八十¶
一矣朝夕迨盡恐社與齋來者不能繼其¶
志乞爲記誡俾無發墜予即十萬人中一¶
人也宜乎志而賛之噫吾聞一毛之施一¶
飯之供終不壞滅况田千畝齋四時用不¶
竭之征備無窮之供乎噫吾聞一願之力¶
一偈之功終不壞滅况十二部經常出於¶
千人口乎况十萬部經常入扵百千人耳¶
<pb:KR4c0069_SBCK_059-8b>¶
乎吾知操徒必果是願若經之句義若經¶
之功神則存乎本傳若社人之姓名若財¶
施之名數則列于別碑斯石之文但叙見¶
願集來縁而巳寳曆二年九月二十五日¶
前蘇州刺史白居易記¶
　　呉郡詩石記¶
貞元初韋應物爲蘇州牧房孺復爲杭州¶
牧皆豪人也韋嗜詩房嗜酒每與賔友一¶
醉一詠其風流雅韻多播於呉中或目韋¶
<pb:KR4c0069_SBCK_059-9a>¶
房爲詩酒仙時予始年十四五旅二郡以¶
㓜賤不得與遊宴尤覺其才調高而郡守¶
尊以當時心言異日蘇杭苟獲一郡足矣¶
及今自中書舎人間領二州去年脫杭印¶
今年佩蘇印旣醉於彼又吟於此酣歌狂¶
什亦往往在人口中則蘇杭之風景韋房¶
之詩酒兼有之矣豈始願及此哉然二郡¶
之物狀人情與曩時不異前後相去三十¶
七年江山是而齒髮非又可嗟矣韋在此¶
<pb:KR4c0069_SBCK_059-9b>¶
州歌詩甚多有郡宴詩云兵衞森畫㦸燕¶
寢凝清香最爲警策今刻此篇于石傳貽¶
將來因以予旬宴一章亦附于後雖雅俗¶
不類各詠一時之志偶書石背且償其初¶
心焉寳曆元年七月二十日蘇州刺史白¶
居易題¶
　　吳興靈鶴賛¶
　有鳥有鳥　從西北來　丹腦火綴¶
　白翎雪開　遼水一去　緱山不迴¶
<pb:KR4c0069_SBCK_059-10a>¶
　噫呉興郡　孰爲來哉　寳曆之初¶
　三元四齋　天無微飊　地無纎埃¶
　當白晝下　與紫雲偕　三百六十¶
　拂壇徘徊　上昭玄貺　下屬仙才¶
　誰其尸之　太守姓崔¶
　　錢唐湖石記¶
錢唐湖事刺史要知者四條具列如左¶
錢唐湖一名上湖周廻三十里北有石函¶
南有筧凡放水溉田每减一寸可溉十五¶
<pb:KR4c0069_SBCK_059-10b>¶
餘頃每一復時可漑五十餘頃先須別選¶
公勤軍吏二人一人立於田次一人立於¶
湖次與本所由佃戸據頃畝定日時量尺¶
寸節限而放之若歲旱百姓請水須令經¶
州陳狀刺史自便押帖所由即日與水若¶
待狀入司符下縣縣帖郷郷差所由動經¶
旬日雖得水而旱田苗無所及也大抵此¶
州春多雨夏秋多旱若隄防如法蓄洩及¶
時即瀕湖千餘頃田無㓙年矣自錢唐至¶
<pb:KR4c0069_SBCK_059-11a>¶
鹽官界應溉夾官河田湏放湖入河從河¶
入田准鹽䥫使舊法又須先量河水淺深¶
待漑田畢却還本水尺寸往往旱甚即湖¶
水不充今年修築湖堤高加數尺水亦隨¶
加即不啻足矣脫或不足即更决臨平湖¶
添注官河又有餘矣俗云决放湖水不利¶
錢唐縣官縣官多假他詞以惑刺史或云¶
魚龍無所託或云茭菱失其利且魚龍與¶
生民之命孰急茭菱與稻粱之利孰多斷¶
<pb:KR4c0069_SBCK_059-11b>¶
可知矣又云放湖即郭内六井無水亦妄¶
也且湖底高井管仾湖中又有泉數十眼¶
湖耗則泉湧雖盡竭湖水而泉用有餘况¶
前後放湖終不至竭而云井無水謬矣其¶
郭中六井李泌相公典郡日所作甚利於¶
人與湖相通中有隂竇往往堙塞亦宜數¶
察而通理之則雖大旱而井水常足湖中¶
有無稅田約十數頃湖淺則田出湖深則¶
田没田戸多與所由計會盜洩湖水以利¶
<pb:KR4c0069_SBCK_059-12a>¶
私田其石函南筧并諸小筧闥非澆田時¶
並須封閉築塞數令廵檢小有漏泄罪責¶
所由即無盜洩之弊矣又若霖雨三日巳¶
上即往往堤决須所由廵守預爲之防其¶
筧之南舊有缺岸若水暴漲即於缺岸洩¶
之又不减兼於石函南筧洩之防隄潰也¶
予在郡三年仍歲逢旱湖之利害盡究其¶
由恐來者要知故書於石欲讀者易曉故¶
不文其言長慶四年三月十日杭州刺史¶
<pb:KR4c0069_SBCK_059-12b>¶
白居易記¶
　　蘇州刺史謝上表¶
臣居易言伏奉去年三月四日恩制授臣¶
使持節蘇州諸軍事守蘇州刺史臣以其¶
月二十九日發東都今月五日到州當日¶
上訖時當明盛寵在藩條祗命荷恩以感¶
以懼臣某誠歡誠幸頓首頓首伏惟皇帝¶
陛下嗣膺曆數重造寰區將致升平在先¶
政化詢求牧守勤恤黎元實陛下慎選惟¶
<pb:KR4c0069_SBCK_059-13a>¶
良之秋責成共理之日也臣以微陋早忝¶
班行前自中書舎人出爲杭州刺史幸免¶
敗闕實無政能巳蒙寵榮入改宮相今奉¶
恩寄又分郡符奬飾具載於詔中慶幸實¶
生於望外况當今國用多岀江南江南諸¶
州蘇最爲大兵數不少稅額至多土雖沃¶
而尚勞人徒庻而未富宜擇循良之吏委¶
以撫綏豈臣瑣劣之才合當任使然旣奉¶
成命敢不誓心必擬夕惕夙興焦心若節¶
<pb:KR4c0069_SBCK_059-13b>¶
唯詔條是守唯人瘼是求諭陛下憂勤之¶
心布陛下慈和之澤則亭育之下疲人自¶
當感恩而歲時之間微臣或希報政塵瀆¶
皇鑒吐露赤誠寵至空驚㤙深未答無任¶
慙惶懇激之至謹差軍事㪚將某乙奉表¶
陳謝以聞臣某誠惶誠恐頓首頓首謹言¶
　　三敎論衡¶
大和元年十月皇帝降誕日奉勑召入麟¶
德殿内道塲對御三敎談論略錄大端不¶
<pb:KR4c0069_SBCK_059-14a>¶
可具載¶
　　第一座¶
　　序¶
中大夫守祕書監上柱國賜紫金魚袋臣¶
白居易言談論之先多陳三敎讚揚演說¶
以啓談端伏料聖心飽知此義伏計聖聽¶
飫聞此談臣故略而不言唯序慶誕賛休¶
明而巳聖唐御區宇二百年皇帝承祖宗¶
十四葉大和初歲良月上旬天人合應之¶
<pb:KR4c0069_SBCK_059-14b>¶
期元聖慶誕之日雖古者有祥虹流月瑞¶
電繞樞彼皆瑣微不足引諭伏惟皇帝陛¶
下臣妾四夷父母萬姓恭勤以修巳慈儉¶
以養人戎夏乂安朝野無事特降明詔式¶
會嘉辰開逹四聦闡揚三敎儒臣居易學¶
淺才微謬列禁筵猥登講座天顔咫尺隕¶
越于前竊以釋門義林法師明大小乗通¶
内外學靈山嶺岫苦海津梁於大衆中能¶
師子吼所謂彼上人者難爲酬對然臣稽¶
<pb:KR4c0069_SBCK_059-15a>¶
先王典籍假陛下威靈發問旣來敢不響¶
答¶
　　僧問¶
義林法師所問毛詩稱六義論語列四科¶
何者爲四科何者爲六義其名與數請爲¶
備陳者¶
　　對¶
孔門之徒三千其賢者列爲四科毛詩之¶
篇三百其要者分爲六義六義者一曰風¶
<pb:KR4c0069_SBCK_059-15b>¶
二曰賦三曰比四曰興五曰雅六曰頌此¶
六義之數也四科者一曰德行二曰言語¶
三曰政事四曰文學此四科之目也在四¶
科内列十哲名德行科則有顔淵閔子騫¶
冉伯牛仲弓言語科則有宰我子貢政事¶
科則有冉有季路文學科則有子游子夏¶
此十哲之名也四科六義之名數今巳區¶
別四科六義之㫖意今合辨明請以法師¶
本敎佛法中比方即言下暁然可見何者¶
<pb:KR4c0069_SBCK_059-16a>¶
即如毛詩有六義亦猶佛法經有十二部¶
盖爲經之義例有十二部分也佛經千萬¶
卷其義例不出十二部中毛詩三百篇其¶
㫖要亦不出六義内故以六義可比十二¶
部經又如孔門之有四科亦猶釋門之有¶
六度六度者六波羅密六波羅密者即檀¶
波羅蜜尸波羅蜜羼提波羅蜜毗梨耶波¶
羅密禪定波羅密般若波羅密以唐言譯¶
之即布施持戒忍辱精進禪定智慧是也¶
<pb:KR4c0069_SBCK_059-16b>¶
故以四科可比六度又如仲尼之有十哲¶
名數巳具於前亦猶如來之有十大弟子¶
即迦葉阿難須菩提舎利弗迦旃延目乾¶
連阿那律優波離羅睺羅是也故以十哲¶
可比十大弟子夫儒門釋敎雖名數則有¶
異同約義立宗彼此亦無差别所謂同出¶
而異名殊途而同歸者也所對若此以爲¶
何如更有所疑即請重難¶
　　送沈倉曹赴江西¶
<pb:KR4c0069_SBCK_059-17a>¶
落日驅單騎涼風換袷衣遠魚傳信至秋¶
鴈趂行飛洛下閑居在城東醉伴稀莫辭¶
船舫重多覓酒錢歸¶
　　難¶
法師所難十哲四科先摽德行然則曾參¶
至孝孝者百行之先何故曾參獨不列於¶
四科者¶
　　對¶
曾參不列四科者非爲德行才業不及諸¶
<pb:KR4c0069_SBCK_059-17b>¶
人也蓋繫於一時之事耳請爲始終言之¶
昔者仲尼有聖人之德無聖人之位棲棲¶
應聘七十餘國與時竟不偶知道終不行¶
感鳳泣麟慨然有吾已矣夫之歎然後自¶
衞反魯刪詩書定禮樂修春秋立百王之¶
法爲萬代之敎其次則叙十哲倫四科以¶
垂示將來當此之時顔閔游夏之徒適在¶
左右前後目擊指顧列入四科亦一時也¶
孝經云仲尼居曾子侍此言仲尼閑居之¶
<pb:KR4c0069_SBCK_059-18a>¶
時曾參則多侍從曾參至孝不忍一日離¶
其親及仲尼旅遊歷聘自衞反魯之時曾¶
參或歸養於家不從門人之列倫擬之際¶
偶獨見遺由此明之非曾參德行才業不¶
及諸門人也所以不列四科者盖一時之¶
闕耳因一時之闕爲萬代之疑從此辨之¶
可無疑矣¶
　　問僧¶
儒書奥義旣巳討論釋典微言亦宜發問¶
<pb:KR4c0069_SBCK_059-18b>¶
　　問¶
維摩經不可思議品中云芥子納須彌須¶
彌至大至高芥子至微至小豈可芥子之¶
内入得須彌山乎假如入時云何得見假¶
如却出云何得知其義難明請言要㫖¶
　　難¶
法師所云芥子納須彌是諸佛菩薩解脫¶
神通之力所致也敢問諸佛菩薩以何因¶
縁證此解脫修何智力得此神通必有所¶
<pb:KR4c0069_SBCK_059-19a>¶
因願聞其說¶
　　問道士¶
儒典佛經討論旣畢請迴餘論移問道門¶
臣居易言我大和皇帝祖玄元之敎挹清¶
浄之風儒素緇黃鼎足列座若不講論玄¶
義將何啓迪皇情道門楊弘元法師道心¶
精微眞學奥祕爲仙列上首與儒爭衡居¶
易竊覽道經粗知玄理欲有所問冀垂發¶
蒙¶
<pb:KR4c0069_SBCK_059-19b>¶
　　問¶
黃庭經中有養氣存神長生乆視之道嘗¶
聞此語未究其由其義如何請陳大略¶
　　難¶
法師所答養氣存神長生乆視之大略則¶
聞命矣敢問黃者何義庭者何物氣養何¶
氣神存何神誰爲此經誰得此道將明事¶
驗幸爲指陳¶
　　道士問¶
<pb:KR4c0069_SBCK_059-20a>¶
法師所問孝經云敬一人則千萬人恱其¶
義如何者¶
　　對¶
謹按孝經廣要道章云敬者禮之本也敬¶
其君則臣恱敬一人則千萬人恱所敬者¶
寡而恱者衆此之謂要道也夫敬者謂忠¶
敬盡禮之義也恱者謂恱懌歡心之義也¶
要道者謂施少報多簡要之義也如此之¶
義明白各見於經文其間別有所疑即請¶
<pb:KR4c0069_SBCK_059-20b>¶
更難¶
　　難¶
法師所難云凡敬一人則合一人恱敬二¶
人則合二人恱何故敬一人而千萬人恱¶
又問所恱者何義所敬者何人者¶
　　對¶
孝經所云一人者謂帝王也王者無二故¶
曰一人非謂臣下衆庻中之一人也若臣¶
下敬一人則一人恱敬二人則二人恱若¶
<pb:KR4c0069_SBCK_059-21a>¶
敬君上雖一人即千萬人恱何以明之設¶
如有人盡忠於國盡敬於君天下見之何¶
人不恱豈止千萬人乎設如有人不忠於¶
國不敬於君天下見之何人不怒亦豈止¶
千萬人乎然敬即禮也禮即敬也故傳云¶
見有禮於其君者事之如孝子之養父母¶
也如此則豈獨空恱乎亦將事而養之也¶
見無禮扵其君者誅之如鷹鸇之逐鳥雀¶
也如此則豈獨空不恱乎亦將逐而誅之¶
<pb:KR4c0069_SBCK_059-21b>¶
也由此而言則敬不敬之義恱不恱之理¶
了然可見復何疑哉¶
　　退¶
臣伏准三殿談論承前舊例朝臣因對敡¶
之次多自叙才能及平生志業臣素無志¶
業又乏才能恐煩聖聦不敢自叙謹退¶
　　沃洲山禪院記¶
沃洲山在剡縣南三十里禪院在沃洲山¶
之陽天姥岑之隂南對天台而華頂赤城¶
<pb:KR4c0069_SBCK_059-22a>¶
列焉北對四明而金庭石鼓介焉西北有¶
支遁嶺而養馬坡放鶴峯次焉東南有石¶
橋溪溪出天台石橋因名焉其餘卑巖小¶
泉如子孫之從父祖者不可勝數東南山¶
水越爲首剡爲面沃洲天姥爲眉目夫有¶
非常之境然後有非常之人棲焉晉宋以¶
來因山洞開厥初有羅漢僧西天竺人白¶
道猷居焉次有高僧竺法濳支遁林居焉¶
次又有乾興淵支遁開威藴崇實光識斐¶
<pb:KR4c0069_SBCK_059-22b>¶
藏濟度逞印凡十八僧居焉高士名人有¶
戴逵王洽劉恢許玄度殷融郄超孫綽桓¶
彦表王敬仁何次道王文度謝長霞袁彦¶
伯王蒙衞玠謝萬石蔡叔子王羲之凡十¶
八人或遊焉或止焉故道猷詩云連峯數¶
千里脩林帶平津茅茨隱不見雞鳴知有¶
人謝靈運詩云暝投剡中宿明登天姥岑¶
高高入雲霓還期安可尋盖人與山相得¶
於一時也自齊至唐兹山&KR1051;荒靈境寂寥¶
<pb:KR4c0069_SBCK_059-23a>¶
罕有人遊故詞人朱放詩云月在沃洲山¶
上人歸剡縣江邊劉長卿詩云何人住沃¶
洲此皆愛而不到者也太和二年春有頭¶
陁僧白寂然來遊兹山見道猷支竺遺跡¶
泉石盡在依依然如歸故郷戀不能去時¶
浙東廉使元相國聞之始爲卜築次廉使¶
陸中丞知之助其繕貌三年而禪院成五¶
年而佛事立正殿若干間齋堂若干間僧¶
舎若干間夏臈之僧歲不下八九十安居¶
<pb:KR4c0069_SBCK_059-23b>¶
遊觀之外日與寂然討論心要振起禪風¶
白黒之徒附而化者甚衆嗟乎支竺殁而¶
佛聲寢靈山廢而法不作後數百歲而寂¶
然繼之豈非時有待而化有縁耶六年夏¶
寂然遣門徒僧常贄自剡抵洛持書與圖¶
詣從叔樂天乞爲禪院記云¶
昔道猷肇開兹山後寂然嗣興兹山今日¶
樂天又垂文兹山異乎哉沃洲山與白氏¶
其世有縁乎¶
<pb:KR4c0069_SBCK_059-24a>¶
　　修香山寺記¶
洛都四郊山水之勝龍門首焉龍門十寺¶
觀遊之勝香山首焉香山之壞乆矣樓亭¶
騫崩佛僧暴露士君子惜之予亦惜之佛¶
弟子耻之予亦恥之頃予爲庻子賔客分¶
司東都時性好閑遊靈跡勝槩靡不周覽¶
每至兹寺慨然有葺貌之願焉迨今七八¶
年幸爲山水主是償初心復始願之秋也¶
似有縁會果成就之噫予早與故元相國¶
<pb:KR4c0069_SBCK_059-24b>¶
微之定交扵生死之間冥心於因果之際¶
去年秋微之將薨以墓誌文見託旣而元¶
氏之老狀其臧獲輿馬綾帛洎銀鞍玉帶¶
之物價當六七十萬爲謝文之贄來致於¶
予予念平生分文不當辭贄不當納自秦¶
抵洛往返再三訖不得巳迴施兹寺因請¶
悲智僧清閑主張之命謹幹將士復掌治¶
之始自寺前亭一所登寺橋一所連橋廊¶
七間次至石樓一所連樓一所連廊六間¶
<pb:KR4c0069_SBCK_059-25a>¶
次東佛龕大屋十一間次南賔院堂一所¶
大小屋共七間凡支壞補缺壘隤覆漏朽¶
槾之功必精赭堊之飾必良雖一日必葺¶
越三月而就譬如長者壞宅鬱爲導師化¶
城於是龕像無燥濕陊泐之危寺僧有經¶
行宴坐之安游者得息肩觀者得寓目關¶
塞之氣色龍潭之景象香山之泉石石樓¶
之風月與往來者耳目一時而新士君子¶
佛弟子豁然如釋憾刷恥之爲者清閑上¶
<pb:KR4c0069_SBCK_059-25b>¶
人與予及微之皆夙舊也交情願力盡得¶
知之感往念來歡且賛曰凡此利益皆名¶
功德而是功德應歸微之必有以滅宿殃¶
薦冥福也予應曰嗚呼乗此功德安知他¶
劫不與微之結後縁於兹土乎因此行願¶
安知他生不與微之復同遊扵兹寺乎言¶
及於斯漣而涕下唐大和六年八月一日¶
河南尹太原白居易記¶
　　薦李晏韋楚狀¶
<pb:KR4c0069_SBCK_059-26a>¶
河南府¶
　　朝議大夫前使持節海州諸軍事守¶
　　海州刺史上柱國李晏¶
右前件官比任海州刺史𬒳本道節度使¶
配諸州稅麥一例加佑徴錢晏頻申奏恐¶
損百姓本使稱用軍事切不得巳而從之¶
及𬒳人論朝庭勘覆責不聞奏除替削階¶
在法誠合舉行於晏即爲獨屈况晏累爲¶
宰牧皆著良能清白公勤頗聞於衆自經¶
<pb:KR4c0069_SBCK_059-26b>¶
停罷巳渉三年退居洛陽窮餓至甚身典¶
三郡家無一金據此清廉别堪優奬又建¶
中初李正已與納連友汴河阻絶轉輸不¶
通晏先父洧即正巳堂弟爲徐州刺史當¶
叛亂之時洧以一郡七城歸國効順棄一¶
家百口任賊誅夷開運路之咽喉斷兇渠¶
之右臂遂使逆謀大挫妖宼竟消從此徐¶
州埇橋至今永爲内地如洧之子實可念¶
之臣以洧之忠功不可忘晏之吏材不可¶
<pb:KR4c0069_SBCK_059-27a>¶
棄伏希聖念量授一官庻使廉吏忠臣聞¶
之有所激勸¶
　　伊闕山平泉處士韋楚¶
右件人隱居樂道獨行善身歛跡市朝息¶
機名利况家傳簪組兄在班行而楚獨棲¶
山卧雲錬氣絶粒滋味不接於口塵埃不¶
染其心二十餘年不改其樂志齊箕頴節¶
類顔原搢紳之間多所稱歎臣爲尹正合¶
具薦論雖飛鴻入冥自忘飮啄而白駒在¶
<pb:KR4c0069_SBCK_059-27b>¶
谷亦貴縶維儻蒙寘彼周行縻之好爵降¶
羔鴈之禮命助鵷鷺之羽儀足以厚貞退¶
之風遏躁進之俗兹亦盛事有禆聖朝¶
以前件如前臣伏以念功振滯前王之令¶
猷貢士推能長吏之本職其李晏韋楚並¶
居府界不踐公門臣實諳知輒敢論薦有¶
渉塵黷無任兢惶謹具奏聞伏聽勑㫖¶
　大和六年六月二十六日河南尹臣白¶
　居易狀奏¶
<pb:KR4c0069_SBCK_059-28a>¶
　　與劉蘇州書¶
夢得閤下前者枉手札數幅兼惠答憶春¶
草報白君巳下五六章發函披文而後喜¶
可知也又覆視書中有攘臂痛拳之戲笑¶
與抃會甚樂甚樂誰復知之因有所云續¶
前言之戲耳試爲留聽僕與閤下在長安¶
時合所著詩數百首題爲劉白唱和集卷¶
上下去年冬夢得由禮部郎中集賢學士¶
遷蘇州刺史氷雪塞路自秦徂呉僕方守¶
<pb:KR4c0069_SBCK_059-28b>¶
三川得爲東道主閤下爲僕稅駕十五日¶
朝觴夕詠頗極平生之歡各賦數篇視草¶
而別歲月易得行復周星一往一來忽又¶
盈篋誠知老醜冗長爲少年者所嗤然呉¶
苑洛城相去二三千里捨此何以啓齒而¶
解頥哉嗟乎微之先我去矣詩敵之勍者¶
非夢得而誰前後相答彼此非一彼雖無¶
虚可擊此亦非利不行但止交綏未嘗失¶
律然得㑺之句警策之篇多因彼唱此和¶
<pb:KR4c0069_SBCK_059-29a>¶
中得之他人未嘗能發也所以輒自愛重¶
今復編而次焉以附前集合前三卷題此¶
卷爲下遷前下爲中命曰劉白呉洛寄和¶
集自大和六年冬送夢得之任之作始居¶
易頓首¶
<pb:KR4c0069_SBCK_059-29b>¶
¶
白氏文集卷第五十九¶
