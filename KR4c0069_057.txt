# -*- mode: mandoku-view -*-
#+TITLE: 白氏長慶集
#+DATE: 2015-09-23 10:18:46
#+PROPERTY: LASTPB  <md:KR4c0069_SBCK_031-1a>
#+PROPERTY: JUAN 57


凡九十首)
　　　戊申歳暮詠懐三首
窮冬月末兩三日半百年過六七時龍尾趂朝無氣力
牛頭叅道有心期榮華外物終須悟老病傍人豈得知
猶被妻兒教漸退莫求致仕且分司
<pb:KR4c0069_WYG_026-1b>
唯生一女才十二祗欠三年未六旬㛰嫁累輕何怕老
飢寒心慣不憂貧紫泥丹筆皆經手赤紱金章盡到身
更擬踟蹰覓何事不歸嵩洛作閒人
七年囚閉作籠禽但願開籠便入林幸得展張今日翅
不能&KR0499;負昔時心人間禍福愚難料世上風波老不禁
萬一差池似前事又應追悔不抽簪
　　　贈夢得
心中萬事不思量坐倚屏風卧向陽漸覺詠詩猶老醜
<pb:KR4c0069_WYG_026-2a>
豈宜慿酒更麄狂頭垂白髪我思退脚蹋青雲君欲忙
只有今春相伴在花前䞉醉兩三塲
　　　想東遊五十韻(并序/)
太和三年春予病免官後憶遊浙右數郡兼思到越一
訪㣲之故兩浙之間一物以上想皆在目吟且成篇不
能自休盈五百字亦猶孫興公想天台山而賦之也
海内時無事江南歳有秋生民皆樂業地主盡賢侯郊
静銷戎馬城髙逼斗牛平河七百里沃壤二三州(自常/及杭)
<pb:KR4c0069_WYG_026-2b>
(凡三/百里)坐有湖山趣行無風浪憂食寧妨解纜寢不廢乘
流泉石諳天竺煙霞識虎丘(天竺虎丘寺領郡/時舊遊最熟處)餘芳認
蘭澤遺詠思蘋洲(古詩云蘭澤多芳草又/栁惲詩云洲汀採白蘋)菡萏紅塗粉
菰蒲緑潑油鱗差漁户舍綺錯稻田溝紫洞蔵仙窟𤣥
泉貯怪湫精神昂老鶴姿彩媚潛蚪(大謝詩云潛/蚪媚幽姿)靜閱
天工妙閒窺物狀幽投竿出比目擲果下獼猴味苦蓮
心小漿甜蔗節稠橘苞從自結藕孔是誰鎪(先侯/切)逐日
移潮信隨風變棹謳逓夫交烈火候吏次鳴騶梵塔形
<pb:KR4c0069_WYG_026-3a>
疑踊(重𤣥/閣)閶門勢欲浮(吳閶/門)客迎攜酒榼僧待置茶甌
小宴閒談笑初筵雅獻酬稍催朱蠟炬徐動碧牙籌圓
盞飛蓮子長裾曵石榴柘枝隨畫鼓調笑從香毬幕颺
雲飄檻簾褰月露鈎舞繁紅袖去歌切翠眉愁絃管寧
容歇盃盤未許収良晨宜酩酊卒歳好優游鱖縷鮮仍
細蓴絲滑且柔飽飱為日計穏睡是身謀名愧空虗得
官知止足休自嫌猶屑屑衆笑太悠悠物表疎形役人
寰足悔尤蛾須逺燈燭兎勿近𦊨罘幻世春來夢浮生
<pb:KR4c0069_WYG_026-3b>
水上漚百憂中莫入一醉外何求未死癡王湛無兒老
鄧攸蜀琴安膝上周易在牀頭去去無程客行行不繫
舟勞君頻問訊勸我少淹留(自此後並/屬㣲之)雲雨多分散闗
山苦阻修一吟江月别七見日星周(昔在杭州别㣲之/㣲之留詩云明朝)
(又向江頭别月/落潮平是去時)珠玉傳新什鵷鸞念故儔懸旌心宛轉
束楚意綢繆驛舫粧青雀官槽䬴紫騮鏡湖期逺汎禹
穴約冥捜預掃題詩壁先開望海樓飲思親履舄宿憶
並衾裯志氣吾衰也風情子在不應須相見後别作一
<pb:KR4c0069_WYG_026-4a>
家遊(吾衰子在/並出家語)
　　　病免後喜除賓客
卧在漳濵滿十旬起為商皓伴三人從今且莫嫌身病
不病何由索得身
　　　長樂亭留别
灞滻風煙函谷路曾經㡬度别長安昔時蹙促為遷客
今日從容自去官優詔幸分四皓秩祖筵慙繼二疎歡
塵纓世網重重縛迴顧方知出得難
<pb:KR4c0069_WYG_026-4b>
　　　陜府王大夫相迎偶贈
紫㣲閣老自多情白首園公豈要迎伴我緑槐隂下歇
向君紅斾影前行綸巾髪少渾欹仄籃轝肩齊甚穏平
但問主人留㡬日分司賔客去無程
　　　别陜州王司馬
笙歌惆悵欲為别風景闌珊初過春爭得遣君詩不苦
黄河岸上白頭人
　　　將至東都先寄令狐留守
<pb:KR4c0069_WYG_026-5a>
黄鳥無聲葉滿枝閒吟想到洛城時昔逢金谷三春盡
恨拜銅樓一月遲詩境忽來還自得醉鄉潛去與誰期
東都添箇狂賔客先報壺觴風月知
　　　答崔十八見寄
明朝欲見琴樽伴洗拭金盃拂玉徽君乞曹州刺史替
我抛刑部侍郎歸倚瘡老馬収蹄立避箭髙鴻盡翅飛
豈料洛陽風月夜故人垂老得相依
　　　贈皇甫賔客
<pb:KR4c0069_WYG_026-5b>
輕衣穏馬槐隂路漸近東來漸少塵耳閙久憎聞俗事
眼明初喜見閒人昔曽對作承華相今復連為博望賔
始信淡交宜久逺與君轉老轉相親
　　　歸履道宅
驛吏引藤轝家童開竹扉往時多暫住今日是長歸眼
下有衣食耳邉無是非不論貧與富飲水亦應肥
　　　問江南物
歸來未及問生涯先問江南物在耶引手摩挲青石笋
<pb:KR4c0069_WYG_026-6a>
迴頭㸃撿白蓮花蘇州訪故龍頭闇王尹橋傾鴈齒斜
别有夜深惆悵事月明雙鶴在裴家
　　　蕭庶子相過
半日停車馬何人在白家慇懃蕭庶子愛酒不嫌茶
　　　答尉遲少尹問所須
乍到頻勞問所須所須非玉亦非珠愛君水閣宜閒詠
毎有詩成許去無
　　　詠閒
<pb:KR4c0069_WYG_026-6b>
但有閒銷日都無事繫懐朝眠因客起午飯伴僧齋樹
合隂交户池分水夾階就中今夜好風月似江淮
　　　同崔十八寄元浙東王陜州
未能同隠雲林下且復相招禄仕閒隨月有錢勝賣藥
終年無事抵歸山鏡湖水逺何由汎棠樹枝髙不易攀
惆悵八科殘四在兩人榮閙兩人閒
　　　答蘇庶子月夜聞家僮奏樂見贈
墻西明月水東亭一曲霓裳按小伶不敢邀君無别意
<pb:KR4c0069_WYG_026-7a>
絃生管澀未堪聽
　　　偶吟
里巷多通水林園盡不扃松身為外户池面是中庭元
氏詩三帙陳家酒一瓶醉來狂發詠隣女映籬聽
　　　白蓮池汎舟
白藕新花照水開紅窓小舫信風迴誰教一片江南興
逐我慇懃萬里來
　　　池上即事
<pb:KR4c0069_WYG_026-7b>
行尋甃石引新泉坐看修橋補釣船緑竹挂衣涼處歇
清風展簟困時眠身閒當貴真天爵官散無憂即地仙
林下水邉無厭日便堪終老豈論年
　　　酬裴相公見寄二絶
習静心方泰勞生事漸稀可憐安穏地捨此欲何歸
一雙垂翅鶴數首解嘲文摠是迂閒物爭堪伴相君
　　　答夢得聞蟬見寄
開緘思浩然獨詠晚風前人貎非前日蟬聲似去年槐
<pb:KR4c0069_WYG_026-8a>
花新雨後栁影欲秋天聽罷無他計相思又一篇
　　　令狐尚書許過弊居先贈長句
不矜軒冕愛林泉許到池頭一醉眠已遣平治行藥逕
兼教掃拂釣魚船應將筆硯隨詩主定有笙歌伴酒仙
祗候髙情無别物蒼苔石笋白花蓮
　　　自題
老宜官冷静貧賴俸優饒熱月無堆案寒天不趂朝傍
看應寂寞自覺甚逍遥徒對盈樽酒兼無愁可銷
<pb:KR4c0069_WYG_026-8b>
　　　答崔十八
勞將白叟比黄公今古由來事不同我有商山君未見
清泉白石在胷中
　　　偶詠
禦熱蕉衣健扶羸竹杖輕誦經凭檻立散藥遶廊行暝
槿無風落秋蟲欲雨鳴身閒當將息病亦有心情
　　　答蘇六
但喜暑隨三伏去不如秋送二毛來更無别計相寛慰
<pb:KR4c0069_WYG_026-9a>
故遣陽闗勸一盃
　　　秋遊
下馬閒行伊水頭涼風清景勝春遊何事古今詩句裏
不多説著洛陽秋
　　　偶作
張翰一杯酒榮期三樂歌聰明傷混沌煩惱汚頭陁簟
冷秋生早堦閒日上多近來門更静無雀可張羅
　　　遊平泉贈晦叔
<pb:KR4c0069_WYG_026-9b>
照水容雖老登山力未衰欲眠先命酒暫歇亦吟詩且
喜身無縛終慙鬢有絲迴頭語閒伴閒校十年遲
　　　不出門
不出門來又數旬將何銷日與誰親鶴籠開處見君子
書巻展時逢古人自静其心延夀命無求於物長精神
能行便是真修道何必降魔調伏身
　　　歎鶴病
右翅低垂左脛傷可憐風貎甚昂蔵亦知白日青天好
<pb:KR4c0069_WYG_026-10a>
未要髙飛且養瘡
　　　臨都驛送崔十八
勿言臨都五六里扶病出城相送來莫道長安一步地
馬頭西去㡬時迴與君後㑹知何處為我今朝盡一杯
　　　對鏡
三分鬢髪二分絲曉鏡秋容相對時去作忙官應太老
退為閒叟未全遲静中得味何須道穏處安身更莫疑
若使至今黄綺在聞吾此語亦分司
<pb:KR4c0069_WYG_026-10b>
　　　勸酒十四首(并序/)
予分秩東都居多暇日閒來輒飲醉後輒吟苦無詞章
不成謡詠毎發一意則成一篇凡十四篇皆主於酒聊
以自勸故以何處難忘酒不如來飲酒命篇
　　　　何處難忘酒七首
何處難忘酒長安喜氣新初登髙第後乍作好官人省
壁明張牓朝衣穏稱身此時無一盞爭奈帝城春
何處難忘酒天涯話舊情青雲俱不達白髪逓相驚二
<pb:KR4c0069_WYG_026-11a>
十年前别三千里外行此時無一盞何以叙平生
何處難忘酒朱門羡少年春分花發後寒食月明前小
院迴羅綺深房理管絃此時無一盞爭過艷陽天
何處難忘酒霜庭老病翁闇聲啼蟋蟀乾葉落梧桐鬢
為愁先白顔因醉暫紅此時無一盞何計奈秋風
何處難忘酒軍功第一髙還鄉隨露布半路授旌旄玉
柱剥蔥手金章爛椹袍此時無一盞何以騁雄豪
何處難忘酒青門送别多斂襟収涕淚簇馬聽笙歌煙
<pb:KR4c0069_WYG_026-11b>
樹灞陵岸風塵長樂坡此時無一盞爭奈去留何
何處難忘酒逐臣歸故園赦書逢驛騎賀客出都門半
面瘴煙色滿衫鄉淚痕此時無一盞何物可招魂
　　　　不如來飲酒七首
莫隠深山去君應到自嫌齒傷朝水冷貎苦夜霜嚴漁
去風生浦樵歸雪滿巖不如來飲酒相對醉厭厭
莫作農夫去君應見自愁迎春犂痩地趂晚餧羸牛數
被官加税稀逢歳有秋不如來飲酒相伴醉悠悠
<pb:KR4c0069_WYG_026-12a>
莫作商人去恓惶君未諳雪霜行塞北風水宿江南蔵
鏹百千萬沉舟十二三不如來飲酒仰面醉酣酣
莫事長征去辛勤難具論何曾畫麟閣秪是老轅門蟣
虱衣中物刀鎗面上痕不如來飲酒合眼醉昬昬
莫學長生去仙方悞殺君那將薤上露擬待鶴邉雲矻
矻皆燒藥纍纍盡作墳不如來飲酒閒坐醉醺醺
莫上青雲去青雲足愛憎自賢誇智慧相糾鬬功能魚
爛縁吞餌蛾燋為撲燈不如來飲酒任性醉騰騰
<pb:KR4c0069_WYG_026-12b>
莫入紅塵去令人心力勞相爭兩蝸角所得一牛毛且
滅嗔中火休磨笑裏刀不如來飲酒穏卧醉陶陶
　　　和令狐相公寄劉郎中兼見示長句
日月天衢仰面看尚淹池鳳滯臺鸞碧幢千里空移鎮
赤筆三年未轉官别後縱吟終少興病來雖飲不多歡
酒軍詩敵如相遇臨老猶能一據鞍
　　　即事
見月連宵坐聞風盡日眠室香羅藥氣籠煖焙茶煙鶴
<pb:KR4c0069_WYG_026-13a>
啄新晴地雞棲薄暮天自看淘酒米倚杖小池前
　　　期宿客不至
風飄雨灑簾帷故竹映松遮燈火深宿客不來嫌冷落
一樽酒對一張琴
　　　問移竹
問君移竹意如何慎勿排行但間窠多種少栽皆有意
大都少校不如多
　　　重陽席上賦白菊
<pb:KR4c0069_WYG_026-13b>
滿園花菊鬱金黄中有孤叢色似霜還似今朝歌酒席
白頭翁入少年塲
　　　偶吟二首
眼下有衣兼有食心中無喜亦無憂正如身後有何事
應向人問無所求静念道經深閉目閒迎禪客小低頭
猶殘少許雲泉興一歳龍門數度遊
晴教曬藥泥茶竈閒看科松洗竹林活計縱貧長淨潔
池亭雖小頗幽深厨香炊黍調和酒牕暖安絃拂拭琴
<pb:KR4c0069_WYG_026-14a>
老去生涯秪如此更無餘事可勞心
　　　何處春先到
何處春先到橋東水北頭凍花開未得冷酒著難醒就
日移輕榻遮風展小屏不勞人勸醉鸎語漸丁寧
　　　勉閒遊
天時人事常多故一歳春能㡬處遊不是塵埃便風雨
若非疾病即悲愁貧窮心苦多無興富貴身忙不自由
唯有分司官恰好閒遊雖老未能休
<pb:KR4c0069_WYG_026-14b>
　　　寄兩銀榼與裴侍郎因題二絶
貧無好物堪為信雙榼雖輕意不輕願奉謝公池上酌
丹心緑酒一時傾
慣和麴蘗堪盛否重用鹽梅試洗看小器不知容幾許
襄陽米賤酒升寛(銀匠洗銀多以/鹽花梅漿也)
　　　小橋栁
細水涓涓似淚流日西惆悵小橋頭衰楊葉盡空枝在
猶被霜風吹不休
<pb:KR4c0069_WYG_026-15a>
　　　哭㣲之二首
八月凉風吹白幕寢門廊下哭㣲之妻孥朋友來相弔
唯道皇天無所知
文章卓犖生無敵風骨英靈歿有神哭送咸陽北原上
可能隨例作灰塵
　　　馬上晚吟
人少街荒已寂寥風多塵起重蕭條上陽落葉飄宫樹
中渡流澌擁渭橋出早冐寒衣校薄歸遲侵黒酒全消
<pb:KR4c0069_WYG_026-15b>
如今不是閒行日日短天隂坊曲遙
　　　醉中重留夢得
劉郎劉郎莫先起蘇臺蘇臺隔雲水酒盞來從一百分
馬頭去便三千里
　　　雪夜喜李郎中見訪兼酬所贈
可憐今夜鵝毛雪引得髙情鶴氅人紅蠟燭前明似晝
青氊帳裏暖如春十分滿盞黄金液一尺中庭白玉塵
對此欲留君便宿詩情酒分合相親
<pb:KR4c0069_WYG_026-16a>
　　　任老
不愁陌上春光盡亦任庭前日影斜面黑眼昬頭雪白
老應無可更增加
　　　勸歡
火急歡娛慎勿遲眼看老病悔難追樽前花下歌筵裏
㑹有求來不得時
　　　答王尚書問履道池舊橋
虹梁鴈齒隨年換素板朱欄逐日修但恨尚書能久别
<pb:KR4c0069_WYG_026-16b>
莫忘州守不頻遊重移舊柱開中眼亂種新花擁兩頭
李郭小船何足問待君乘過濟川舟
　　　晩歸府
晚從履道來歸府街路雖長尹不嫌馬上涼於牀上坐
緑槐風透紫蕉衫
　　　從龍潭寺至少林寺題贈同遊者
山屐田衣六七賢搴芳蹋翠㺯潺湲九龍潭月落杯酒
三品松風飄管絃强健且宜遊勝地清涼不覺過炎天
<pb:KR4c0069_WYG_026-17a>
始知駕鶴乘雲外别有逍遥地上仙
　　　夜從法王寺下歸嶽寺
雙刹夾虚空緑雲一徑通似從忉利下如過劍門中燈
火光初合笙歌曲未終可憐師子座昇出淨名翁
　　　宿龍潭寺
夜上九潭誰是伴雲隨飛蓋月隨盃明年尚作三川守
此地兼將歌舞來
　　　嵩陽觀夜奏霓裳
<pb:KR4c0069_WYG_026-17b>
開元遺曲自淒涼况近秋天調是商愛者誰人唯白尹
奏時何處是嵩陽迥臨山月聲彌怨散入松風韻更長
子晉少姨聞定怪人閒亦便有霓裳
　　　過元家履信宅
雞犬䘮家分散後林園失主寂寥時落花不語空辭樹
流水無情自入池風蕩醼(伊甸/切)船初破漏雨淋歌閣欲
傾欹前庭後院傷心事唯是春風秋月知
　　　和杜録事題紅葉
<pb:KR4c0069_WYG_026-18a>
寒山十月旦霜葉一時新似燒非因火如花不待春連
行排絳帳亂落剪紅巾解駐籃轝看風前唯兩人
　　　題崔常侍濟上别墅(時常侍以長告罷/歸今故先報泉石)
求榮爭寵任紛紛脱棄金貂秖有君散員疎去未為貴
小邑陶休何足云山色好當晴後見泉聲宜向醉中聞
主人憶爾爾知否抛却青雲歸白雲
　　　過温尚書舊莊
白石青泉抛濟口碧幢紅斾照河陽村人都不知時事
<pb:KR4c0069_WYG_026-18b>
猶自呼為處士莊
　　　天壇峯下贈杜録事
年顔氣力漸衰殘王屋中峯欲上難頂上將探小有洞
(小有洞在/天壇頂上)喉中須嚥大還丹(時杜方煉/伏火砂次)河車九轉宜精
鍊火候三年在好看他日藥成分一粒與君先去掃天
壇
　　　贈僧五首
　　　　鉢塔院如大師(師年八十三登壇秉律凡六/十年每歳於師處授几闗戒)
<pb:KR4c0069_WYG_026-19a>
　　　　　(者九/度)
百千萬刼菩提種八十三年功徳林若不秉持僧行苦
將何報答佛恩深慈悲不瞬諸天眼清淨無塵㡬地心
毎歳入闗䝉九授慇懃一戒重千金
　　　　神照上人(照以説壇/為佛事)
心如定水隨形應口似懸河逐病治曾向衆中先禮拜
西方去日莫相遺
　　　　自逺禪師(逺以無事/為佛事)
<pb:KR4c0069_WYG_026-19b>
自出家來長自在縁身一衲一繩牀令人見即心無事
毎一相逢是道塲
　　　　宗實上人(實即樊司空之子/捨官位妻子出家)
榮華恩愛棄成唾戒定真如和作香今古雖殊同一法
瞿曇抛却轉輪王
　　　　清閒上人(自蜀入洛於長/夀寺説法度人)
梓潼眷屬何年别長夀壇塲近日開應是蜀人皆度了
法輪移向洛中來
<pb:KR4c0069_WYG_026-20a>
　　　彈秋思
信意閒彈秋思時調清聲直韻疎遲近來漸喜無人聽
琴格髙低心自知
　　　自詠
隨宜飲食聊充腹取次衣裘亦煖身未必得年非痩薄
無妨長福是單貧老龜豈羡犧牲飽蟠木寧爭桃李春
隨分自安心自斷是非何用問閒人
　　　分司初到洛中偶題六韻兼戲呈馮尹
<pb:KR4c0069_WYG_026-20b>
相府念多病春宫容不才官銜依口得俸禄逐身來白
首林園在紅塵車馬迴招呼新客旅掃掠舊池臺小舫
宜攜樂新荷好蓋盃不知金谷主早晚賀筵開
　　　春風
春風先發苑中梅櫻杏桃梨次第開薺花榆莢深村裏
亦道春風為我來
　
　白氏長慶集巻二十七

<pb:KR4c0069_WYG_027-1a>
欽定四庫全書
　白氏長慶集巻二十八
　　　　　　　　　　　　唐　白居易　撰
　　律詩(五言七言/凡一百首)
　
