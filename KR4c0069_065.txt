# -*- mode: mandoku-view -*-
#+TITLE: 白氏長慶集
#+DATE: 2015-09-23 10:18:46
#+PROPERTY: LASTPB  <md:KR4c0069_SBCK_037-1a>
#+PROPERTY: JUAN 65


(凡八十/二首)
　　　讀老子
言者不如知者黙此語吾聞於老君若道老君是知者
縁何自著五千文
　　　讀莊子
<pb:KR4c0069_WYG_031-1b>
莊生齊物同歸一我道同中有不同遂性逍遙雖一致
鸞凰終挍勝虵蟲
　　　讀禪經
須知諸相皆非相若住無餘却有餘言下忘言一時了
夢中説夢兩重虚空花豈得兼求果物焰如何更覓魚
攝動是禪禪是動不禪不動即如如
　　　感興二首
吉凶禍福有來由但要深知不要憂只見火光燒潤屋
<pb:KR4c0069_WYG_031-2a>
不聞風浪覆虚舟名為公器無多取利是身災合少求
雖異匏𤓰難不食大都食足早宜休
魚能深入寧憂釣鳥解髙飛豈觸羅熱處先爭炙手去
悔時其奈噬臍何樽前誘得猩猩血幕上偷安鷰鷰窠
我有一言君記取世間自取苦人多
　　　問鶴
烏鳶爭食雀爭窠獨立池邊風雪多盡日蹋冰翹一足
不鳴不動意如何
<pb:KR4c0069_WYG_031-2b>
　　　代鶴答
鷹爪攖雞雞肋折鶻拳蹵鴈鴈頭垂何如斂翅水邊立
飛上雲松棲穩枝
　　　閒臥有所思二首
向夕搴簾臥枕琴微涼入户起開襟偶因明月清風夜
忽想遷臣逐客心何處投荒初恐懼誰人遶澤正悲吟
始知洛下分司坐一日安閒直萬金
權門要路是身災散地閒居少禍胎今日憐君嶺南去
<pb:KR4c0069_WYG_031-3a>
當時笑我洛中來蟲全性命縁無毒木盡天年為不才
大抵吉凶多自致李斯一去二疏迴
　　　喜閒
瀟洒伊嵩下優游黄綺間未曽一日悶巳得六年閒魚
鳥為徒侣煙霞是往還伴僧禪閉目迎客笑開顔興發
宵遊寺慵時晝掩闗夜來風月好悔不宿香山
　　　詩酒琴人例多薄命予酷好三事雅當此科而
　　　　所得已多為幸斯甚偶成狂詠聊寫愧懐
<pb:KR4c0069_WYG_031-3b>
愛琴愛酒愛詩客多賤多窮多苦辛中散步兵終不貴
孟郊張籍過於貧一之巳歎闗於命三者何堪併在身
只合飄零隨草木誰教凌厲出風塵榮名厚禄二千石
樂飲閒遊三十春何得無厭時咄咄猶言薄命不如人
　　　寄明州于駙馬使君三絶句
有花有酒有笙歌其奈難逢親故何近海饒風春足雨
白鬚太守悶時多
平陽音樂隨都尉留滯三年在浙東吳越聲邪無法用
<pb:KR4c0069_WYG_031-4a>
莫教偷入管絃中
何郎小妓歌喉好嚴老呼為一串珠(嚴尚書與于駙馬/詩云莫損歌喉一)
(串/珠)海味腥鹹損聲氣聽看猶得斷腸無
　　　閒臥
薄食當齋戒散班同隱淪佛容為弟子天許作閒人唯
置牀臨水都無物近身清風散髮臥兼不要紗巾
　　　春早秋初因時即事兼寄浙東李侍郎
春早秋初晝夜長可憐天氣好年光和風細動簾帷暖
<pb:KR4c0069_WYG_031-4b>
清露微凝枕簟涼忩下曉眠初減被池邊晚坐乍移牀
閒從蕙草侵堦緑靜任槐花滿地黄理曲管絃聞後院
熨衣燈火映深房四時新景何人别遙憶多情李侍郎
　　　新秋喜涼
過得炎蒸月尤宜老病身衣裳朝不潤枕簟夜相親樓
月纎纎早波風嫋嫋新光隂與時節先感是詩人
　　　初夏閒吟兼呈韋賓客
孟夏清和月東都閒散官體中無病痛眼下未飢寒世
<pb:KR4c0069_WYG_031-5a>
事聞常悶交游見即歡杯觴留客切妓樂取人寛雪鬢
隨身老雲心著處安此中殊有味試説向君看
　　　哭崔二十四常侍(崔好酒放歌忘懐生死/知疾不起自為誌文)
貂冠初别九重門馬鬛新封四尺墳薤露歌詞非白雪
旌銘官爵是浮雲伯倫每置隨身鍤元亮先為自祭文
莫道髙風無繼者一千年内有崔君
　　　奉酬侍中夏中雨後遊城南莊見示八韻
島樹間林巒雲收雨氣殘四山嵐色重五月水聲寒老
<pb:KR4c0069_WYG_031-5b>
鶴兩三隻新篁千萬竿化成天竺寺移得子陵灘心覺
閒彌貴身縁健更歡帝將風后待人作謝公看甪里年
雖老髙陽興未䦨佳辰不見召爭免趂杯盤(來詩云何/處趂杯盤)
　　　送兖州崔大夫駙馬赴鎮
戚里誇為賢駙馬儒家認作好詩人魯侯不得辜風景
沂水年年有暮春
　　　少年問
少年怪我問如何何事朝朝醉復歌號作樂天應不錯
<pb:KR4c0069_WYG_031-6a>
憂愁時少樂時多
　　　問少年
千首詩堆青玉案十分酒寫白金盂迴頭却問諸年少
作箇狂夫得了無
　　　代琵琶弟子謝女師曹供奉寄新調弄譜
琵琶師在九重城忽得書來喜且驚一紙展看非舊譜
四絃翻出是新聲㽔賓掩抑嬌多怨散水玲瓏峭更清
珠顆淚霑金捍撥紅粧弟子不勝情(㽔賓散水/皆新調名)
<pb:KR4c0069_WYG_031-6b>
　　　代林園戲贈(裴侍中新修集賢宅成池舘/甚盛數往遊宴醉歸自戲耳)
南院今秋遊宴少西坊近日往來頻假如宰相池亭好
作客何如作主人
　　　戲答林園
豈獨西坊來往頻偷閒處處作遊人衡門雖是棲遲地
不可終朝鏁老身
　　　重戲贈
集賢池館從他盛履道林亭勿自輕往往歸來嫌窄小
<pb:KR4c0069_WYG_031-7a>
年年為主莫無情
　　　重戲答
小水低亭自可親大池髙館不闗身林園莫妬裴家好
憎故憐新豈是人
　　　早秋登天宫寺閣贈諸客
天宫閣上醉蕭辰絲管閒聽酒慢巡為向涼風清景道
今朝屬我兩三人
　　　曉上天津橋閒望偶逢盧郎中張員外攜酒同
<pb:KR4c0069_WYG_031-7b>
　　　　傾
上陽宫裏曉鍾後天津橋頭殘月前空濶境疑非下界
飄颻身似在寥天星河隠映初生日樓閣蔥蘢半出煙
此處相逢傾一盞始知地上有神仙
　　　八月十五夜同諸客翫月
月好共傳唯此夜境閒皆道是東都嵩山表裏千重雪
洛水髙低兩顆珠清景難逢宜愛惜白頭相勸強歡娱
誠知亦有來年㑹保得晴明強健無
<pb:KR4c0069_WYG_031-8a>
　　　對晚開夜合花贈皇甫郎中
移晚挍一月花遲過半年紅開杪秋日翠合欲昏天白
露滴未死涼風吹更鮮後時誰肯顧唯我與君憐
　　　醉遊平泉
狂歌箕踞酒樽前眼不看人面向天洛客最閒唯有我
一年四度到平泉
　　　題贈平泉韋徴君拾遺
箕潁千年後唯君得古風位留丹陛上身入白雲中躁
<pb:KR4c0069_WYG_031-8b>
靜心相背髙低跡不同籠雞與梁燕不信有冥鴻
　　　酬皇甫郎中對新菊花見憶
愛菊髙人吟逸韻悲秋病客感衰懐黄花助興方攜酒
紅葉添愁正滿階居士葷腥今已斷仙郎杯杓為誰排
愧君相憶東籬下擬廢重陽一日齋
　　　夜宴醉後留獻裴侍中
九燭臺前十二姝主人留醉甚歡娯翩翻舞袖雙飛蝶
宛轉歌聲一索珠坐乆欲醒還酩酊夜深初散又踟蹰
<pb:KR4c0069_WYG_031-9a>
南山賓客東山妓此㑹人間曽有無
　　　和韋庻子逺坊赴宴未夜先歸之作兼呈裴員
　　　　外(員外亦愛/先逃歸)
促席留歡日未曛逺坊歸思已紛紛無妨按轡行乗月
何必逃杯走似雲銀燭忽抛楊柳曲金鞍潛送石榴裙
到時常晚歸時早笑樂三分挍一分
　　　集賢池答侍中問
主人晚入皇城宿問客徘徊何所須池月幸閒無用處
<pb:KR4c0069_WYG_031-9b>
今宵能借客遊無
　　　楊柳枝二十韻(楊柳枝洛下新聲也洛之小妓/有善歌之者詞章音韻聽可動)
　　　　(人故/賦之)
小妓攜桃葉新歌蹋柳枝粧成剪燭後醉起拂衫時繡
履嬌行緩花筵笑上遲身輕委迴雪羅薄透凝脂笙引
簧頻煖箏催柱數移樂童翻怨調才子與妍詞便想人
如樹先將髮比絲風條搖兩帶煙葉貼雙眉口動櫻桃
破鬟低翡翠垂枝柔腰嫋娜荑嫩手葳㽔唳鶴晴呼侣
<pb:KR4c0069_WYG_031-10a>
哀猿夜呌兒玉敲音歴歴珠貫字纍纍袖為收聲㸃釵
因赴節遺重重遍頭别一一拍心知塞北愁攀折江南
苦别離黄遮金谷岸緑映杏園池春惜芳華好秋憐顔
色衰取來歌裏唱勝向笛中吹曲罷那能别情多不自
持纒頭無别物一首斷腸詩
　　　答皇甫十郎中秋深酒熟見憶
煙景冷蒼茫秋深夜夜霜為思池上酌先覺甕頭香未
暇傾巾漉還應染指甞醍醐慙氣味琥珀讓晶光若許
<pb:KR4c0069_WYG_031-10b>
陪歌席須容散道場月終齋戒畢猶及菊花黄
　　　老去
老去愧妻兒冬來有勸詞煖寒從飲酒衝冷少吟詩戰
勝心還壯齋勤體校羸由來世間法損益合相隨
　　　送宗實上人遊江南
忽辭洛下縁何事擬向江南住幾時毎過渡頭傷問法
無妨菩薩是船師
　　　和同州楊侍郎誇柘枝見寄
<pb:KR4c0069_WYG_031-11a>
細吟馮翊使君詩憶作餘杭太守時君有一般輸我事
柘枝看校十年遲
　　　冬初酒熟二首
霜繁脆庭柳風利剪池荷月色曉彌苦鳥聲寒更多秋
懐乆寥落冬計又如何一甕新醅酒萍浮春水波
酒熟無來客因成獨酌謠人間老黄綺地上散松喬忽
忽醒還醉悠悠暮復朝殘年多少在盡付此中銷
　　　送姚杭州赴任因思舊游二首
<pb:KR4c0069_WYG_031-11b>
與君細話杭州事為我留心莫等閒閭里固宜勤撫恤
樓臺亦要數躋攀笙歌縹緲虚空裏風月依稀夢想間
且喜詩人重管領遙飛一盞賀江山
渺渺錢塘路幾千想君到後事依然靜逢竺寺猨偷橘
閒看蘇家女採蓮故妓數人憑問訊新詩兩首倩留傳
舎人雖健無多興老校當時八九年
　　　寄李相公
漸老只謀歡雖貧不要官唯求造化力試為駐春看
<pb:KR4c0069_WYG_031-12a>
　　　冬日平泉路晚歸
山路難行日易斜煙村霜樹欲棲鵶夜歸不到應閒事
熱飲三杯即是家
　　　利仁北街作
草色班班春雨晴利仁坊北面西行踟蹰立馬縁何事
認得張家歌吹聲
　　　洛陽堰閒行
洛陽堰上新晴日長夏門前欲暮春遇酒即沽逢樹歇
<pb:KR4c0069_WYG_031-12b>
七年此地作閒人
　　　過永寧
村杏野桃繁似雪行人不醉為誰開賴逢山縣盧明府
引我花前勸一杯
　　　往年稠桑曽喪白馬題詩㕔壁今來尚存又復
　　　　感懐更題絶句
路傍埋骨蒿草合壁上題詩塵蘚生馬死七年猶悵望
自知無乃太多情
<pb:KR4c0069_WYG_031-13a>
　　　羅敷水
野店東頭花落處一條流水號羅敷芳魂艷骨知何在
春草茫茫墓亦無
　　　路逢青州王大夫赴鎮立馬贈别
大斾擁金羈書生得者稀何勞問官職豈不見光輝赫
赫人爭看翩翩馬欲飛不期前嵗尹駐節語依依(前年/春予)
(為河南尹/王為少尹)
　　　和楊同州寒食乾坑㑹後聞楊工部欲到知予
<pb:KR4c0069_WYG_031-13b>
　　　　與工部有宿酲
夜飲歸常晚朝眠起更遲舉頭中酒後引手索茶時拂
枕青長袖欹簪白接䍦宿酲無興味先是肺神知
　　　和劉汝州酬侍中見寄長句因書集賢坊勝事
　　　　戲而問之
洛川汝海封畿接履道集賢來往頻一復時程雖不逺
百餘歩地更相親(汝去洛程一宿履道集賢/兩宅相去一百三十步)朱門陪宴
多投轄青眼留歡任吐茵聞道郡齋還有酒風前月下
<pb:KR4c0069_WYG_031-14a>
對何人
　　　池上二絶
山僧對棊坐局上竹隂清映竹無人見時聞下子聲
小娃撑小艇偷採白蓮&KR0158;不解藏踪跡浮萍一道開
　　　白羽扇
素是自然色圓因裁製功颯如松起籟飄似鶴翻空盛
夏不銷雪終年無盡風引秋生手裏藏月入懐中麈尾
斑非疋蒲葵陋不同何人稱相對清瘦白鬚翁
<pb:KR4c0069_WYG_031-14b>
　　　五月齋戒罷宴徹樂聞韋賓客皇甫郎中飲㑹
　　　　亦稀又知欲攜酒饌出齋先以長句呈謝
妓房匣鏡滿紅埃酒庫封瓶生緑苔居士爾時縁䕶戒
車公何事亦停杯散齋香火今朝散開素盤筵後日開
隨意往還君莫怪坐禪僧去飲徒來
　　　閒園獨賞(因夢得所寄蜂鶴之/詠因成此篇以和之)
午後郊園靜晴來景物新雨添山氣色風借水精神永
日若為度獨遊何所親仙禽狎君子芳樹倚佳人蟻鬬
<pb:KR4c0069_WYG_031-15a>
王爭肉蝸移舎逐身蝶雙知伉儷蜂分見君臣蠢蠕形
雖小逍遙性即均不知鵬與鷃相去幾微塵
　　　種柳三詠
白頭種松桂早晚見成林不及栽楊柳明年便有隂春
風為催促副取老人心
從君種楊柳夾水意如何準擬三年後青絲拂緑波仍
教小樓上對唱柳枝歌
更想五年後千千條麴塵路傍深映月樓上闇藏春愁
<pb:KR4c0069_WYG_031-15b>
殺閒遊客聞歌不見人
　　　偶吟
好官病免曽三度散地歸休已七年老自退閒非世棄
貧蒙強健是天憐韋荆南去留春服王侍中來乞酒錢
便得一年生計足與君美食復甘眠
　　　池上即事
移牀避日依松竹解帶當風挂薜蘿鈿砌池心緑蘋合
粉開花面白蓮多乆隂新霽宜絲管苦熱初涼入綺羅
<pb:KR4c0069_WYG_031-16a>
家醖瓶空人客絶今宵爭奈月明何
　　　南塘暝興
水色昏猶白霞光闇漸無風荷搖破扇波月動連珠蟋
蟀啼相應鴛鴦宿不孤小僮頻報夜歸步尚踟蹰
　　　小宅
小宅里閭接疎籬雞犬通渠分南巷水忩借北家風庾
信園殊小陶潛屋不豐何勞問寛窄寛窄在心中
　　　諭親友
<pb:KR4c0069_WYG_031-16b>
適情處處皆安樂大抵園林勝市朝煩閙榮華猶易過
優閒福禄更難銷自憐老大宜疎散却被交親歎寂寥
終日相逢不相見兩心相去一何遙
　　　龍門送别皇甫澤州赴任韋山人南遊
隼旟歸洛知何日鶴駕還嵩莫過春惆悵香山雲水冷
明朝便是獨遊人
　　　劉蘇州寄醸酒糯米李浙東寄楊柳枝舞衫偶
　　　　因甞酒試衫輒成長句寄謝之
<pb:KR4c0069_WYG_031-17a>
柳枝謾蹋試雙袖桑落初香甞一杯金屑醅濃吳米釀
銀泥衫穩越娃裁舞時巳覺愁眉展醉後仍教笑口開
慙愧故人憐寂寞三千里外寄歡來
　　　詔授同州刺史病不赴任因詠所懐
同州慵不去此意復誰知誠愛俸錢厚其如身力衰可
憐病判案何似醉吟詩勞逸懸相逺行藏決不疑徒煩
人勸諫只合自尋思白髮來無限青山去有期野心惟
怕閙家口莫愁飢賣却新昌宅聊充送老資
<pb:KR4c0069_WYG_031-17b>
　　　寄楊六侍郎(時楊初授户部/予不赴同州)
西户最榮君好去左馮雖穩我慵來秋風一筯鱸魚鱠
張翰搖頭喚不迴
　　　韋七自太子賓客再除秘書監以長句賀而餞
　　　　之(韋往年甞與/予同為秘監)
離筵莫愴且同歡共賀新恩拜舊官屈就商山伴麋鹿
好歸芸閣狎鵷鸞落星石上蒼苔古畫鶴㕔前白露寒
老監姓名題在壁相思試為拂塵看
<pb:KR4c0069_WYG_031-18a>
　　　酒熟憶皇甫十
新酒此時熟故人何日來自從金谷别不見玉山頽疎
索柳花盌寂寥荷葉杯今冬問氊帳雪裏為誰開
　　　九年十一月二十一日感事而作(其日獨遊/香山寺)
禍福茫茫不可期大都早退自先知當君白首同歸日
是我青山獨往時顧索素琴應不暇憶牽黄犬定難追
麒麟作脯龍為醢何似泥中曳尾龜
　　　即事重題
<pb:KR4c0069_WYG_031-18b>
重裘暖帽寛氊履小閣低忩深地罏身穩心安眠未起
西京朝士得知無
　　　將歸渭村先寄舎弟
一年年覺此身衰一日日知前事非詠月嘲風先要減
登山臨水亦宜稀子平嫁娶貧中畢元亮田園醉裏歸
為報阿連寒食下與吾釀酒掃柴扉
　　　看嵩洛有歎
今日看嵩洛&KR0158;頭歎世間榮華急如水憂患大於山見
<pb:KR4c0069_WYG_031-19a>
苦方知樂經忙始愛閒未聞籠裏鳥飛出肯飛還
　　　詠懐
隨縁逐處便安閒不入朝廷不住山心似虛舟浮水上
身同宿鳥寄林間尚平婚嫁了無累馮翊符章封却還
(時阿羅初嫁及/同州官吏放歸)處分貧家殘活計正如身後莫相闗
　　　詠老贈夢得
與君俱老也自問老何如眼澀夜先臥頭慵朝未梳有
時扶杖出盡日閉門居懶照新磨鏡休看小字書情於
<pb:KR4c0069_WYG_031-19b>
故人重跡共少年疎唯是閒談興相逢尚有餘
　
　
　
　
　
　
　白氏長慶集巻三十二

<pb:KR4c0069_WYG_032-1a>
欽定四庫全書
　白氏長慶集巻三十三
　　　　　　　　　　　　唐　白居易　撰
　　律詩(凡一/百首)
　
