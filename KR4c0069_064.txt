# -*- mode: mandoku-view -*-
#+TITLE: 白氏長慶集
#+DATE: 2015-09-23 10:18:46
#+PROPERTY: LASTPB  <md:KR4c0069_SBCK_037-1a>
#+PROPERTY: JUAN 64


　　六年冬暮贈崔常侍晦叔(時為河/南尹)
鬢毛霜一色光景水爭流易過唯冬日難銷是老愁香
開綠蟻酒煖擁褐綾裘巳共崔君約樽前倒即休
　　　戲招諸客
<pb:KR4c0069_WYG_030-1b>
黄醅(鋪不/切)綠醑(私吕/切)迎冬熟絳帳紅罏逐夜開誰道洛
中多逸客不將書喚不曽來
　　　十二月二十三日作兼呈晦叔
案頭厯日雖未盡向後唯殘六七行牀下酒瓶雖不滿
猶應醉得兩三塲病身不許依年老拙宦虛教逐日忙
聞健偷閒且勤飲一杯之外莫思量
　　　七年元日對酒五首
慶弔經過懶逢迎跪拜遲不因時節日豈覺此時衰
<pb:KR4c0069_WYG_030-2a>
衆老憂添嵗余衰喜入春年開第七秩屈指幾多人
三杯藍尾酒一楪(弋涉/切)膠牙𩛿(徐盈/切)除却崔常侍無人
共我爭
今朝吳與洛相憶一欣然夢得君知否俱過本命年(余/與)
(蘇州劉郎中同壬/子嵗今年六十二)
同嵗崔何在同年杜又無(余與吏部崔相公甲子同嵗/與循州杜相公及第同年秋)
(冬二人/俱逝)應無藏避處只有且歡娛
　　　七年春題府㕔
<pb:KR4c0069_WYG_030-2b>
潦倒守三川因循涉四年推誠廢鈎距示恥用蒲鞭以
此稱公事將何銷俸錢雖非好官職嵗乆亦妨賢
　　　早春醉吟寄太原令狐相公蘇州劉郎中
雪夜閒遊多秉燭花時蹔出亦提壺别來少遇新詩敵
老去難逢舊飲徒大振威名降北虜勤行恵化活東吳
不知歌酒騰騰興得似河南醉尹無
　　　洛下送牛相公出鎮淮南
北闕至東京風光十六程坐移丞相閣春入廣陵城紅
<pb:KR4c0069_WYG_030-3a>
斾擁雙節白鬚無一莖萬人開路看百吏立班迎閫外
君彌重樽前我亦榮何須身自得將相是門生(元和初/牛相公)
(應制策登第三等/予為翰林考覈官)
　　　箏
雲髻飄蕭緑花顔旖旎紅雙眸剪秋水十指剥春蔥楚
艷為門閥秦聲是女工甲鳴銀玓(丁歴/切)瓅(郎狄/切)柱觸玉
玲瓏猨苦啼嫌月鸞嬌語䛏(乃禮/切)風移愁來手底送恨
入絃中趙瑟清相似胡琴閙不同慢彈迴斷鴈急奏轉
<pb:KR4c0069_WYG_030-3b>
飛蓬霜珮鏘還委冰泉咽復通珠聮千拍碎刀截一聲
終倚麗精神定矜能意態融歇時情不斷休去思無窮
燈下青春夜樽前白首翁且聽應得在老耳未多聾
　　　洛中春遊呈諸親友
莫歎年將暮須憐嵗又新府中三遇臘洛下五逢春春
樹花珠顆春塘水麴塵春娃無氣力春馬有精神(詠春/遊一)
(時之/態)並轡鞭徐動連盤酒慢巡經過舊鄰里追逐好交
親笑語銷閒日酣歌送老身一生歡樂事亦不少於人
<pb:KR4c0069_WYG_030-4a>
　　　酬舒三員外見贈長句
自請假來多少日五旬光景佀須臾已判到老為狂客
不分當春作病夫楊柳花飄新白雪櫻桃子綴小紅珠
頭風不敢多多飲能酌三分相勸無
　　　將歸一絶
欲去公門返野扉預思泉竹已依依更憐家醖迎春熟
一甕醍醐待我歸
　　　罷府歸舊居(自此後重授賓/客歸履道宅作)
<pb:KR4c0069_WYG_030-4b>
陋巷乗籃入朱門挂印迴腰間抛組綬纓上拂塵埃屈
曲閒池沼無非手自開青蒼好竹樹亦是眼看栽石片
擡琴匣松枝閣酒杯此生終老處昨日却歸來
　　　睡覺偶吟
官初罷後歸來夜天欲明前睡覺時起坐思量更無事
身心安樂復誰知
　　　問支琴石
疑因星隕空中落歎被泥埋澗底沉天上定應勝地上
<pb:KR4c0069_WYG_030-5a>
支機未必及支琴提攜拂拭知恩否雖不能言合有心
　　　自喜
身慵難勉強性拙易遲迴布被辰時起柴門午後開忙
驅能者去閒逐鈍人來自喜誰能㑹無才勝有才
　　　裴常侍以題薔薇架十八韻見示因廣為三十
　　　　韻以和之
託質依髙架攢華對小堂晚開春去後獨秀院中央霽
景朱明早芳時白晝長穠因天與色麗共日爭光剪碧
<pb:KR4c0069_WYG_030-5b>
排千蕚研朱染萬房煙條塗石緑粉蘂撲雌黄根動彤
雲涌枝搖赤羽翔九微燈炫轉七寶帳熒煌淑氣熏行
徑清隂接歩廊照梁迷藻梲耀壁變雕牆爛若藂(徂紅/切)
然火殷於葉得霜臙脂含笑臉蘇合裛(於業/切)衣香浹洽
濡晨露玲瓏漏夕陽合羅排勘纈(胡結/切)醉暈淺深粧乍
見疑迴面遙看誤斷腸風朝舞飛燕雨夜泣蕭娘桃李
慙無語芝蘭讓不芳山榴何細碎石竹苦尋常蕙慘偎
欄避蓮羞映浦藏怯教蕉葉戰妬得柳花狂豈可輕嘲
<pb:KR4c0069_WYG_030-6a>
詠應須痛比方畫幈風自展繡繖(先諌/切)蓋誰張翠錦挑
成字丹砂印著行猩猩凝血㸃瑟瑟蹙金匡散亂萎紅
片尖纎嫩紫芒觸僧飄毳褐留妓冒羅裳寡和陽春曲
多情騎省郎緣誇美顔色引出好文章東顧辭仁里(語/曰)
(里仁為美又裴君/所居名仁和里)西歸入帝鄉假如君愛殺留著莫移
將(裴君題詩之次而常侍詔到/唱和未竟而軒騎西歸故云)
　　　感舊詩巻
夜深吟罷一長吁老淚燈前濕白鬚二十年前舊詩巻
<pb:KR4c0069_WYG_030-6b>
十人酬和九人無
　　　酬李二十侍郎
笋老蘭長花漸稀衰翁相對惜芳菲殘鶯著雨慵休囀
落絮無風凝不飛行掇木芽供野食坐牽蘿蔓挂朝衣
十年分手今同醉醉未如泥莫道歸
　　　和夢得(夢得來詩云謾讀圖書四十車年年為/郡老天涯一生不得文章力百口空為)
　　　　(飽煖/家)
綸閣沉沉無寵命蘇臺籍籍有能聲豈唯不得清文力
<pb:KR4c0069_WYG_030-7a>
但恐空傳冗吏名郎署迴翔何水部江湖留滯謝宣城
所嗟非獨君如此自古才難共命爭
　　　贈草堂宗密上人
吾師道與佛相應念念無為法法能口藏宣傳十二部
心臺照耀百千燈盡離文字非中道長住虚空是小乗
少有人知菩薩行世間只是重髙僧
　　　喜照密閒實四上人見過
紫袍朝士白髯翁與俗乖疎與道通官秩三迴分洛下
<pb:KR4c0069_WYG_030-7b>
交遊一半在僧中臭帑(農都/切)世界終須出香火因縁乆
願同齋後將何充供養西軒泉石北忩風
　　　贈皇甫六張十五李二十三賓客
昨日三川新罷守今年四皓盡分司幸陪散秩閒居日
好是登山臨水時家未苦貧常醖酒身雖衰病尚吟詩
龍門泉石香山月早晚同遊報一期
　　　微之敦詩晦叔相次長逝巋然自傷因成二絶
併失鵷鸞侣空留麋鹿身只應嵩洛下長作獨遊人
<pb:KR4c0069_WYG_030-8a>
長夜君先去殘年我幾何秋風滿衫淚泉下故人多
　　　池上閒詠
青莎臺上起書樓緑藻潭中繫釣舟日晚愛行深竹裏
月明多上小橋頭蹔甞新酒還成醉亦出中門便當遊
一部清商聊送老白鬚蕭颯管絃秋
　　　涼風歎
昨夜涼風又颯然螢飄葉墜臥牀前逢秋莫歎須知分
已過潘安三十年
<pb:KR4c0069_WYG_030-8b>
　　　和髙僕射罷節度讓尚書授少保分司喜遂游
　　　　山水之作
蹔辭八座罷雙旌便作登山臨水行能以忠貞酬重任
不將富貴礙髙情朱門出去簪纓從絳帳歸來歌吹迎
鞍轡閙裝光滿馬何人信道是書生
　　　送考功崔郎中赴闕
稱意新官又少年秋涼身健好朝天青雲上了無多路
却要徐驅穩著鞭
<pb:KR4c0069_WYG_030-9a>
　　　重修香山寺畢題二十二韻以紀之
闕塞龍門口祇園鷲(音/就)嶺頭曽隨減劫壊今遇勝縁修
再瑩新金刹重裝舊石樓病僧皆引起忙客亦淹留四
望窮沙界孤標出贍州地圖鋪雒邑天柱倚松丘兩面
蒼蒼㟁中心瑟瑟流波翻八灘雪堰䕶一潭油臺殿朝
彌麗房廊夜更幽千花髙下塔一葉往來舟岫合雲初
吐林開霧半收靜聞樵子語逺聽棹郎謳官散殊無事
身閒甚自由吟來攜筆硯宿去抱衾裯霽月當忩白涼
<pb:KR4c0069_WYG_030-9b>
風滿簟秋煙香封藥竈泉冷洗茶甌南祖心應學西方
社可投先宜知止足次要悟浮休覺路隨方樂迷塗到
老愁須除愛名障莫作戀家囚便合窮年住何言竟日
遊可憐終老地此是我菟(土故/切)裘
　　　送楊八給事赴常州
無嗟别青瑣且喜擁朱輪五十得三品百千無一人須
勤念黎庶莫苦憶交親此外無過醉毗陵何限春
　　　聞歌者唱微之詩
<pb:KR4c0069_WYG_030-10a>
新詩絶筆聲名歇舊卷生塵篋笥深時向歌中聞一句
未容傾耳已傷心
　　　醉送李二十常侍赴鎮浙東
靖安客舎花枝下共脱青衫典濁醪今日洛橋還醉别
金杯翻汙麒麟袍喧闐夙駕君脂轄酩酊離筵我藉糟
好去商山紫芝伴珊瑚鞭動馬頭髙
　　　醉别程秀才
五度龍門㸃額迴却縁多藝復多才貧泥客路粘難出
<pb:KR4c0069_WYG_030-10b>
愁瑣鄉心掣不開何必更遊京國去不如且入醉鄉來
呉絃楚調瀟湘弄為我殷勤送一杯(程生善琴尤/能沉湘曲)
　　　自詠
白衣居士紫芝仙半醉行歌半坐禪今日維摩兼飲酒
當時綺季不請錢等閒池上留賓客隨事燈前有管絃
但問此身銷得否分司氣味不論年
　　　把酒思閒事二首
把酒思閒事春愁誰最深乞錢羇客面落第舉人心月
<pb:KR4c0069_WYG_030-11a>
下低眉立燈前抱膝吟憑君勸一醉勝與萬黄金
把酒思閒事春嬌何處多試鞍新白馬弄鏡小青娥掌
上初教舞花前欲按歌憑君勸一醉勸了問如何
　　　衰荷
白露凋花花不殘涼風吹葉葉初乾無人解愛蕭條境
更遶衰藂(徂紅/切)一匝看
　　　池上送考功崔郎中兼别房竇二妓
文昌列宿徴還日洛浦行雲放散時鵷鷺上天花逐水
<pb:KR4c0069_WYG_030-11b>
無因再㑹白家池
　　　自問
依仁臺廢悲風晚履信池荒宿草春(晦叔亭臺在依仁/微之池館在履信)
自問老身騎馬出洛陽城裏覔何人
　　　送陳許髙僕射赴鎮
敦詩閲禮中軍帥重士輕財大丈夫常與師徒同苦樂
不教親故隔榮枯花鈿坐遶黄金印絲竹行隨白玉壺
商皓老狂唯愛醉時時能寄酒錢無
<pb:KR4c0069_WYG_030-12a>
　　　青氊帳二十韻
合聚千羊毳(蚩瑞/切)施張百子弮(司馬遷書/云張空弮)骨盤邊柳健
色染塞藍鮮北製因戎剏南移逐虜遷汰風吹不動禦
雨濕彌堅有頂中央聳無隅四嚮圓傍通門豁爾内密
氣温然逺别闗山外初安庭户前影孤明月夜價重苦
寒年軟暖圍氊毯(土敢/切)鎗摐束管絃最宜霜後地偏稱
雪中天側置低歌座平鋪小舞筵閒多揭簾入醉便擁
袍眠鐵檠(渠京/切)移燈背銀囊帶火懸深藏曉蘭焰闇貯
<pb:KR4c0069_WYG_030-12b>
宿香煙獸炭休親近狐裘可棄捐硯温融凍墨瓶煖變
春泉蕙帳徒招隱茅庵浪坐禪貧僧應歎羨寒士定留
連賓客於中接兒孫向後傳王家誇舊物未及此青氊
(王子敬語偷兒云/青氊我家舊物)
　　　答夢得秋日書懐見寄
幸免非常病甘當本分衰眼昏燈最覺腰瘦帶先知樹
葉霜紅日髭鬚雪白時悲愁縁欲老老過却無悲
　　　同諸客題于家公主舊宅
<pb:KR4c0069_WYG_030-13a>
平陽舊宅少人遊應是遊人到即愁舂穀鳥啼桃李院
絡絲蟲怨鳳皇樓臺傾滑石猶殘砌簾斷珍珠不滿鈎
聞道至今蕭史在髭鬚雪白向明州
　　　答夢得八月十五夜翫月見寄
南國碧雲客東京白首翁松江初有月伊水正無風逺
思兩鄉斷清光千里同不知娃館上何佀石樓中(其夜/余在)
(龍門石樓/上望月)
　　　初冬早起寄夢得
<pb:KR4c0069_WYG_030-13b>
起戴烏紗帽行披白布裘罏温先煖酒手冷未梳頭早
起煙霜白初寒鳥雀愁詩成遣誰和還是寄蘇州
　　　秋夜聽髙調涼州
樓上金風聲漸𦂳月中銀字韻初調促張絃柱吹髙管
一曲涼州入泬(音血又/音決)寥
　　　香山寺二絶
空門寂靜老夫閒伴鳥隨雲往復還家醖滿瓶書滿架
半移生計入香山
<pb:KR4c0069_WYG_030-14a>
愛風巖上攀松蓋戀月潭邊坐石稜且共雲泉結縁境
他生當作此山僧
　　　送舒著作重授省郎赴闕
三嵗相依在洛都遊花宴月飽歡娱惜别笙歌多怨咽
願留軒蓋少踟蹰劍磨光彩依前出鵬舉風雲逐後驅
從此求閒應不得更能重醉白家無
　　　同諸客嘲雪中馬上妓
珊瑚鞭嚲(丁可/切)馬踟蹰引手低蛾索一盂腰為逆風成
<pb:KR4c0069_WYG_030-14b>
弱柳面因衝冷作凝酥銀箆穩篸(作紺/切)烏羅帽花襜宜
乗叱撥駒雪裏君看何所似王昭君妹寫真圖
　　　喜劉蘇州恩賜金紫遙想賀宴以詩慶之
海内姑蘇太守賢恩加章綬豈徒然賀賓喜色欺杯酒
醉妓歡聲遏管絃魚珮葺鱗光照地鶻銜瑞帶勢沖天
莫嫌鬢上些些白金紫由來稱長年
　　　藍田劉明府攜酌相過與皇甫郎中卯時同飲
　　　　醉後贈之
<pb:KR4c0069_WYG_030-15a>
臘月九日煖寒客卯時十分空腹杯𤣥晏舞狂烏帽落
藍田醉倒玉山頽貌偷花色老蹔去歌蹋柳枝春闇來
不為劉家賢聖物愁翁笑口大難開
　　　劉蘇州以華亭一鶴逺寄以詩謝之
老鶴風姿異衰翁詩思深素毛如我鬢丹頂佀君心松
際雪相映雞羣塵不侵殷勤逺來意一隻重千金
　　　早春憶蘇州寄夢得
吳苑四時風景好就中偏好是春天霞光曙後殷於火
<pb:KR4c0069_WYG_030-15b>
水色晴來嫩佀煙士女笙歌宜月下使君金紫稱花前
誠知歡樂堪留戀其奈離鄉已四年
　　　嘗新酒憶晦叔二首
樽裏看無色杯中動有光自君抛我去此物共誰嘗
世上強欺弱人間醉勝醒自君抛我去此語共誰聽
　　　負春
病來道士教調氣老去山僧勸坐禪孤負春風楊柳曲
去年斷酒到今年
<pb:KR4c0069_WYG_030-16a>
　　　池上閒吟二首
髙臥閒行自在身池邊六見柳條新幸逢堯舜無為日
得作羲皇向上人四皓再除猶且健三州罷守未全貧
莫愁客到無供給家醖香濃野菜春
非莊非宅非蘭若竹樹池亭十畝餘非道非僧非俗吏
褐裘烏帽閉門居夢遊信意寧殊蝶心樂身閒便是魚
雖未定知生與死其間勝負兩何如
　　　早春招張賓客
<pb:KR4c0069_WYG_030-16b>
乆雨初晴天氣新風煙草樹盡欣欣雖當冷落衰殘日
還有陽和暖活身池色溶溶藍染水花光焰焰火燒春
商山老伴相收拾不用隨他年少人
　　　營閒事
自笑營閒事從朝到日斜澆畦引泉脈掃逕避蘭芽暖
變牆衣色晴催木筆花桃根知酒渴晚送一甌茶
　　　感春
老思不禁春風光照眼新花房紅鳥觜池浪碧魚鱗倚
<pb:KR4c0069_WYG_030-17a>
棹誰為伴持杯自問身心情多少在六十二三人
　　　春池上戲贈李郎中
滿池春水何人愛唯我迴看指佀君直佀挼(奴囘/切)藍新
汁色與君南宅染羅裙
　　　翫半開花贈皇甫郎中(八年寒食日池/東小樓上作)
勿訝春來晚無嫌花發遲人憐全盛日我愛半開時紫
蠟粘為蔕紅蘇㸃作蕤(如佳/切)成都新夾纈(胡結/切)梁漢碎
臙脂樹杪真珠顆牆頭小女兒淺深粧駮落髙下火參
<pb:KR4c0069_WYG_030-17b>
差蝶戲爭香孕鸎啼選穩枝好教郎作伴合共酒相隨
醉翫無勝此狂嘲更讓誰猶殘少年興未是老人詩西
日憑輕照東風莫殺吹明朝應爛熳後夜更離披林下
遙相憶樽前闇有期銜杯嚼蘂思唯我與君知
　　　池邊
柳老香絲宛荷新鈿扇圓殘春深樹裏斜日小樓前醉
遣收杯杓閒聽理管絃池邊更無事看補採蓮船
　　　家釀新熟毎甞輒醉妻姪等勸令少飲因成長
<pb:KR4c0069_WYG_030-18a>
　　　　句以諭之
君應怪我朝朝飲不説向君君不知身上幸無疼痛處
甕頭正是撇嘗時劉妻勸諫夫休醉王姪分疎叔不癡
六十三翁頭雪白假如醒黠欲何為
　　　送常秀才下第東歸
東歸多旅恨西上少知音寒食看花眼春風落日心百
憂當二月一醉直千金到處公卿席無辭酒盞深
　　　且遊
<pb:KR4c0069_WYG_030-18b>
手裏一杯滿心中百事休春應唯仰醉老更不禁愁弄
水迴船尾尋花信馬頭眼看筋力減遊得且須遊
　　　題王家莊臨水柳亭
弱柳縁隄種虚亭壓水開條疑逐風去波欲上階來翠
羽偷魚入紅腰學舞迴春愁正無緒爭不盡殘杯
　　　題令狐家木蘭花
膩如玉指塗朱粉光佀金刀剪紫霞從此時時春夢裏
應添一樹女郎花
<pb:KR4c0069_WYG_030-19a>
　　　拜表迴閒遊
玉珮金章紫花綬紵衫藤帶白綸巾晨興拜表稱朝士
晚出遊山作野人達磨傳心令息念𤣥元留語遣同塵
八闗淨戒齋銷日一曲狂歌醉送春酒肆法堂方丈室
其間豈是兩般身
　　　西街渠中種蓮疊石頗有幽致偶題小樓
朱檻低牆上清流小閣前雇人栽菡蓞買石造潺湲影
落江心月聲移谷口泉閒看巻簾坐醉聽掩牕眠路笑
<pb:KR4c0069_WYG_030-19b>
淘官水家愁費料錢是非君莫問一對一翛然
　　　晚春閒居楊工部寄詩楊常州寄茶同到因以
　　　　長句答之
宿酲寂寞眠初起春意闌珊日又斜勸我加餐因早笋
恨人休醉是殘花悶吟工部新來句渴飲毗陵逺到茶
兄弟東西官職冷門前車馬向誰家
　　　玉泉寺南三里澗下多深紅躑躅繁艷殊常感
　　　　惜題詩以示遊者
<pb:KR4c0069_WYG_030-20a>
玉泉南澗花竒怪不似花叢似火堆今日多情唯我到
每年無故為誰開寧辭辛苦行三里更有留連飲兩杯
猶有一般孤負事不將歌舞管絃來
　　　早服雲母散
曉服雲英漱井華寥然身若在煙霞藥銷日晏三匙飯
酒渴春深一碗茶每夜坐禪觀水月有時行醉翫風花
淨名事理人難解身不出家心出家
　　　三月晦日晚聞鳥聲
<pb:KR4c0069_WYG_030-20b>
晚來林鳥語殷勤佀惜風光説向人遣脫破袍勞報暖
催沽美酒敢辭貧聲聲勸醉應須醉一嵗唯殘半日春
　　　早夏遊平原迴
夏早日初長南風草木香肩輿頗平穩澗路甚清涼紫
蕨行看採青梅旋摘甞療飢兼解渴一盞冷雲漿
　　　宿天竺寺迴
野寺經三宿都城復一還家仍念婚嫁身尚繫朝班瀟
洒秋臨水沉吟晚下山長閒猶未得逐日且偷閒
<pb:KR4c0069_WYG_030-21a>
　　　侍中晉公欲到東洛先䝉書問期宿龍門思往
　　　　感今輒獻長句
昔䝉興化池頭送(太和三年春居易授賓客分司東/來特蒙侍中於興化里池上宴送)今
許龍門潭上期聚散但慙長見念榮枯安敢道相思功
成名遂來雖乆雲臥山遊去未遲聞説風情筋力在只
如初破蔡州時
　　　奉和晉公侍中蒙除留守行及洛師感悅發中
　　　　斐然成詠
<pb:KR4c0069_WYG_030-21b>
鸞鳳翺翔在寥廓貂蟬瀟洒出埃塵致成堯舜昇平代
收得䕫龍強健身抛擲功名還史册分張歡樂與交親
商山老皓雖休去終是留侯門下人
　　　送劉五司馬赴任硤州兼寄崔使君
位下才髙多怨天劉兄道勝獨恬然貧於楊子兩三倍
老過榮公六七年筆硯莫抛留壓案簞瓢從陋也銷錢
郡丞自合當優禮何況夷陵太守賢
　　　菩提寺上方晚眺
<pb:KR4c0069_WYG_030-22a>
樓閣髙低樹淺深山光水色暝沉沉嵩煙半巻青綃幕
伊浪平鋪緑綺衾飛鳥滅時宜極目逺風來處好開襟
誰知不離簪纓内長得逍遙自在心
　　　楊柳枝詞八首
六么水調家家唱白雪梅花處處吹古歌舊曲君休聽
聽取新翻楊柳枝
陶令門前四五樹亞夫營裏百千條何佀東都正二月
黄金枝映洛陽橋
<pb:KR4c0069_WYG_030-22b>
依依嫋嫋復青青勾引春風無限情白雪花繁空撲地
緑絲條弱不勝鶯
紅板江橋青酒旗館娃宫暖日斜時可憐雨歇東風定
萬樹千條各自垂
蘇州楊柳任君誇更有錢塘勝館娃若解多情㝷小小
緑楊深處是蘇家
蘇家小女舊知名楊柳風前别有情剥條盤作銀環様
巻葉吹為玉笛聲
<pb:KR4c0069_WYG_030-23a>
葉含濃露如啼眼枝嫋輕風似舞腰小樹不禁攀折苦
乞君留取兩三條
人言柳葉似愁眉更有愁腸似柳絲柳絲挽斷腸牽斷
彼此應無續得期
　　　浪淘沙詞六首
一泊沙來一泊去一重浪滅一重生相攪相淘無歇日
㑹教山海一時平
白浪茫茫與海連平沙浩浩四無邊暮去朝來淘不住
<pb:KR4c0069_WYG_030-23b>
遂令東海變桑田
青草湖中萬里程黄梅雨裏一人行愁見灘頭夜泊處
風翻闇浪打舩聲
借問江潮與海水何似君情與妾心相恨不如潮有信
相思始覺海非深
海底飛塵終日有山頭化石豈無時誰道小郎抛小婦
舩頭一去没迴期
隨波逐浪到天涯遷客生還有幾家却到帝鄉重富貴
<pb:KR4c0069_WYG_030-24a>
請君莫忘浪淘沙
　
　
　
　
　
　
　
<pb:KR4c0069_WYG_030-24b>
　
　
　
　
　
　
　
　白氏長慶集巻三十一

<pb:KR4c0069_WYG_031-1a>
欽定四庫全書
　白氏長慶集巻三十二
　　　　　　　　　　　　唐　白居易　撰
　　律詩
