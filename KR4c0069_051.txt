# -*- mode: mandoku-view -*-
#+TITLE: 白氏長慶集
#+DATE: 2015-09-23 10:18:45
#+PROPERTY: LASTPB  <md:KR4c0069_SBCK_031-1a>
#+PROPERTY: JUAN 51


　　後序
前三年元微之為予編次文集而敘之凡五帙每帙十
卷訖長慶二年冬號白氏長慶集邇來復有格詩律詩
碑誌序記表贊以類相附合為卷軸又從五十一以降
卷而第之是時大和二年秋予春秋五十有七目昏頭
<pb:KR4c0069_WYG_020-1b>
白衰也久矣拙音狂句亦已多矣由兹而後宜其絶筆
若餘習未盡時時一詠亦不自知也因附前集報微之
故復序于卷首云爾(按此序宜與元相序同列帙首今/遍考諸本俱附此卷姑仍其舊)
　　格詩謌行雜體(凡五十七首/)
　　　郡齋旬假命宴呈座客示郡寮(自此後在/蘇州作)
公門日兩衙公假月三旬衙用決簿領旬以會親賔公
多及私少勞逸常不均况為劇郡長安得閒宴頻下車
已二月開筵始今晨初黔軍厨突一拂郡榻塵既備獻
<pb:KR4c0069_WYG_020-2a>
酬禮亦具水陸珍萍醅箬溪醑水鱠松江鱗侑食樂懸
動佐懽妓席陳風流吳中客佳麗江南人歌節㸃隨袂
舞香遺在茵清奏凝未闋酡顔氣已春衆賔勿遽起群
寮且逡巡無輕一日醉用犒九日勤微彼九日勤何以
治吾民微此一日醉何以樂吾身
　　　題西亭
朝亦視簿書暮亦視簿書簿書視未竟蟋蟀鳴座隅始
覺芳歲晚復嗟塵務拘西園景多暇可以少躊蹰池鳥
<pb:KR4c0069_WYG_020-2b>
澹容與橋栁髙扶疎煙蔓嫋青薜水花披白蕖何人造
兹亭華敞綽有餘四簷軒鳥翅複屋羅蜘蛛直廊抵曲
房&KR0772;(鋤交/切)窱(土了切/深貌)深且虚修竹夾左右清風來徐徐
此宜宴佳賔鼓瑟吹笙竽荒淫即不可廢曠將何如幸
有酒與樂及時歡且娛忽其解郡印他人來此居
　　　郡中西園
閒園多芳草春夏香靡靡深樹足佳禽旦暮鳴不已院
門閉松竹庭徑穿蘭芷愛彼池上橋獨來聊徙倚魚依
<pb:KR4c0069_WYG_020-3a>
藻長樂鷗見人暫起有時舟隨風盡日蓮照水誰知郡
府内景物閒如此始悟諠靜緣何嘗繫逺邇
　　　北亭臥
樹綠晚隂合池涼朝氣清蓮開有佳色鶴唳無凡聲唯
此閒寂境愜我幽獨情病假十五日十日臥兹亭明朝
吏呼起還復視黎甿
　　　一葉落
煩暑鬱未退涼飇潛已起寒溫與盛衰遞相為表裏蕭
<pb:KR4c0069_WYG_020-3b>
蕭秋林下一葉忽先委勿言微摇落摇落從此始
　　　崔湖州贈紅石琴薦煥如錦文無以答之以詩
　　　　酬謝
赬錦支綠綺韻同相感深千年古澗石八月秋堂琴引
出山水思助成金玉音人間無可比比我與君心
　　　九日宴集醉題郡樓兼呈周殷二判官
前年九日餘杭郡呼賔命宴虚白堂去年九日到東洛
今年九日來吳鄉兩邊蓬鬢一時白三處菊花同色黄
<pb:KR4c0069_WYG_020-4a>
一日日知添老病一年年覺惜重陽江南九月未摇落
栁青蒲綠稻穟香姑蘇臺榭倚蒼靄太湖山水含清光
可憐假日好天色公門吏靜風景涼榜舟鞭馬取賔客
掃樓拂席排壺觴胡琴錚鏦指撥刺吳娃美麗眉眼長
笙歌一曲思凝絶金鈿再拜光低昂日脚欲落備燈燭
風頭漸髙加酒漿觥盞艷飜菡萏葉舞鬟擺落茱茰房
半酣憑檻起四顧七堰八門十六坊逺近髙低寺閒出
東西南北橋相望水道脈分棹鱗次里閭碁布城册方
<pb:KR4c0069_WYG_020-4b>
人煙樹色無隙罅十里一片青茫茫自問有何才與政
髙㕔大館居中央銅魚今乃澤國節刺史是古吳都王
郊無戎馬郡無事門有棨㦸腰有章盛時儻來合慚媿
壯歲忽去還感傷從事醒歸應不可使君醉倒亦何妨
請君停盃聽我語此語真實非虚狂五旬已過不為夭
七十為期葢是常須知菊酒登髙會從此多無二十場
　　　同微之贈别郭虚舟鍊師五十韻
我為江司馬君為荆判司俱當愁悴日始識虚舟師師
<pb:KR4c0069_WYG_020-5a>
年三十餘白晳好容儀專心在鉛(音/延)汞(呼孔切/水銀)餘力工
琴棋靜彈絃數聲閒飲酒一巵因指塵土下蜉蝣良可
悲不聞姑射上千歲冰雪肌不見遼城外古今塚纍纍
嗟我天地閒有術人莫知得可逃死籍不唯走三尸授
我參同契其辭妙且微六一閟扃鐍子午守雄雌我讀
隨日悟心中了無疑黄芽與紫車謂其坐致之自負因
自歎人生號男兒若不珮金印即合翳玉芝髙謝人間
世深結山中期泥壇方合矩鑄鼎圎中規鑪橐一以動
<pb:KR4c0069_WYG_020-5b>
瑞氣紅輝輝齊心獨歎拜中夜偷一窺二物正訢合厥
狀何怪奇綢繆夫婦體狎獵魚龍姿簡寂館鍾後紫霄
峰曉時心塵未淨潔火候遂參差萬壽覬刀圭千功失
毫釐先生彈指起姹女隨煙飛始知緣會閒隂騭不可
移藥竈今夕罷詔書明日追追我復追君次第承恩私
官雖小大殊同立白玉墀我直紫微闥手進賞罰詞君
侍玉皇座口含生殺機直躬易媒孽浮俗多瑕疵轉徙
今安在越嶠吳江湄一提支郡印一建連帥旗何言四
<pb:KR4c0069_WYG_020-6a>
百里不見如天涯秋風旦夕來白日西南馳雪霜各滿
鬢朱紫徒為衣師從廬山洞訪舊來於斯尋君又覓我
風馭紛逶迤帔裾曳黄絹鬚髮垂青絲逢人但斂手問
道亦頷頤孤雲難久留十日告將歸欵曲話平昔殷勤
勉衰羸後會杳何許前心日磷緇俗家無異物何以充
别資素牋一百句題附元家詩朱頂鶴一隻與師雲間
騎雲間鶴背上故情若相思時時摘一句唱作步虚辭
　　　霓裳羽衣歌(和微/之)
<pb:KR4c0069_WYG_020-6b>
我昔元和侍憲皇曽陪内宴宴昭陽千歌百舞不可數
就中最愛霓裳舞舞時寒食春風天玉鉤欄下香案前
案前舞者顔如玉不着人家俗衣服虹裳霞帔步摇冠
鈿瓔纍纍珮珊珊娉婷似不任羅綺顧聽樂懸行復止
磬簫箏笛遞相攙擊擫彈吹聲邐迤(凡法曲之初衆樂/不齊唯金石絲竹)
(次第發聲霓裳/序初亦復如此)散序六奏未動衣陽臺宿雲慵不飛(散/序)
(六遍無拍/故不舞也)中序擘騞(霍虢/切)初入拍秋竹竿裂春冰拆(中/序)
(始有拍亦/名拍序)飄然轉旋迴雪輕嫣然縱送游龍驚小垂手
<pb:KR4c0069_WYG_020-7a>
後栁無力斜曳裾時雲欲生(四句皆霓裳/舞之初態)煙蛾斂略不
勝態風袖低昂如有情上元㸃鬟招萼綠王母揮袂别
飛瓊(許飛瓊萼綠/華皆女仙也)繁音急節十二遍跳珠撼玉何鏗錚
(霓裳曲十/二遍而終)翔鸞舞了却收翅唳鶴曲終長引聲(凡曲將/畢皆聲)
(拍促速惟霓裳之/末長引一聲也)當時乍見驚心目凝視諦聽殊未足
一落人閒八九年耳冷不曽聞此曲湓城但聽山魈語
巴峽唯聞杜䳌哭(予自江州司馬/轉忠州刺史)移領錢塘第二年始
有心情問絲竹玲瓏箜篌謝好箏陳寵觱栗沈平笙清
<pb:KR4c0069_WYG_020-7b>
絃脆管纎纎手敎得霓裳一曲成(自玲瓏以下/皆杭之妓名)虚白亭
前湖水畔前後衹應三度按便除庶子抛却來聞道如
今各星散今年五月至蘇州朝鐘暮角催白頭貪看案
牘常侵夜不聽笙歌直到秋秋來無事多閒悶忽憶霓
裳無處問聞君部内多樂徒問有霓裳舞者無答云十
縣十萬户無人知有霓裳舞唯寄長歌與我來題作霓
裳羽衣譜四幅花牋碧閒紅霓裳實錄在其中千姿萬
狀分明見恰與昭陽舞者同眼前髣髴覩形質昔日今
<pb:KR4c0069_WYG_020-8a>
朝想如一疑從魂夢呼召來似著丹青圗寫出我愛霓
裳君合知發於歌詠形於詩君不見我歌云驚破霓裳
羽衣曲(長恨/歌云)又不見我詩云曲愛霓裳未拍時(錢塘/詩云)由
來能事皆有主楊氏創聲君造譜(開元中西涼府/節度楊敬述造)君言
此舞難得人須是傾城可憐女吳妖小玉飛作煙(夫差/女小)
(玉死後形見於王其母/抱之霏微若煙霧散空)越豔西施化為土嬌花巧笑久
寂寥娃館苧蘿空處所如君所言誠有是君試從容聽
我語若求國色始翻傳但恐人間廢此舞妍媸優劣寧
<pb:KR4c0069_WYG_020-8b>
相逺大都只在人擡舉李姢張態君莫嫌亦擬隨宜且
敎取(姢態蘇/妓之名)
　　　小童薛陽陶吹觱栗歌(和浙西李/大夫作)
剪削乾蘆揷寒竹九孔漏聲五音足近來吹者誰得名
闗璀老死李衮生衮今又老誰其嗣薛氏樂童年十二
指㸃之下師授聲含嚼之間天與氣潤州城髙霜月明
吟霜思月欲發聲山頭江底何悄悄猿聲不喘魚龍聽
翕然聲作疑管裂詘然聲盡疑刀截有時婉軟無筋骨
<pb:KR4c0069_WYG_020-9a>
有時頓挫生稜節急聲圎轉促不斷轢轢轔轔似珠貫
緩聲展引長有條有條直直如筆描下聲乍墜石沈重
髙聲忽舉雲飄蕭明旦公堂陳宴席主人命樂娛賔客
碎絲細竹徒紛紛宫調一聲雄出群衆音覼(郎何/切)縷不
落道有如部伍隨將軍嗟爾陽陶方稚齒下手發聲已
如此若敎頭白吹不休但恐聲名壓闗李
　　　啄木曲
莫買寶剪刀虛費千金直我有心中愁知君剪不得莫
<pb:KR4c0069_WYG_020-9b>
磨解結錐虚勞人氣力我有腸中結知君解不得莫染
紅絲線徒誇好顔色我有雙淚珠知君穿不得莫近紅
爐火炎氣徒相逼我有兩鬢霜知君消不得刀不能剪
心愁錐不能解腸結線不能穿淚珠火不能銷鬢雪不
如飲此神聖杯萬念千憂一時歇
　　　題靈巖寺(寺即吳館娃宫鳴屧廊/硯池採香徑遺跡在焉)
娃宫屧廊尋已傾硯池香徑又欲平二三月時但草綠
幾百年來空月明使君雖老頗多思攜觴領妓處處行
<pb:KR4c0069_WYG_020-10a>
今愁古恨入絲竹一曲涼州無限情直自當時到今日
中閒歌吹更無聲
　　　雙石
蒼然兩片石厥狀怪且醜俗用無所堪時人嫌不取結
從胚渾始得自洞庭口萬古遺水濵一朝入吾手擔舁
來郡内洗刷去泥垢孔黑煙痕深罅青苔色厚老蛟蟠
作足古劍揷為首忽疑天上落不似人閒有一可支吾
琴一可貯吾酒峭絶髙數尺坳泓容一斗五絃倚其左
<pb:KR4c0069_WYG_020-10b>
一杯置其右窪樽酌未空玉山頽已久人皆有所好物
各求其偶漸恐少年場不容垂白叟迴頭問雙石能伴
老夫否石雖不能言許我為三友
　　　宿東亭曉興
溫溫土爐火耿耿紗籠燭獨抱一張琴夜入東齋宿窓
聲渡殘漏簾影浮初旭頭癢曉梳多眼昏春睡足負暄
簷宇下散步池塘曲南鴈去未迴東風來何速雪依瓦
溝白草遶牆根綠何言萬户州太守常幽獨
<pb:KR4c0069_WYG_020-11a>
　　　日漸長贈周殷二判官
日漸長春尚早牆頭半露紅萼枝池岸新鋪綠芽草蹋
草攀枝仰頭歎何人知此春懷抱年顔盛壯名未成官
職欲髙身已老萬莖白髮真堪恨一片緋衫何足道賴
得君來勸一杯愁開悶破心頭好
　　　花前歎
前歲花前五十二今年花前五十五歲課年功頭髮知
從霜成雪君看取(五年前在杭州有詩/云五十二人頭似霜)幾人得老莫自
<pb:KR4c0069_WYG_020-11b>
嫌樊李吳韋盡成土(樊絳州宗師李諫議景儉吳饒州/丹韋侍郎顗皆舊往還相繼喪逝)
南州桃李北州梅且喜年年作花主花前置酒誰相勸
容坐唱歌滿起舞(容滿皆/妓名也)欲散重拈花細看爭知明日
無風雨
　　　自詠五首
朝亦隨羣動暮亦隨羣動榮華瞬息閒求得將何用形
骸與冠葢假合相戲弄何異睡着人不知夢是夢
一家五十口一郡十萬户出為差科頭入為衣食主水
<pb:KR4c0069_WYG_020-12a>
旱合心憂飢寒須手撫何異食蓼蟲不知苦是苦
公私頗多事衰憊殊少歡迎送賔客懶鞭笞黎庶難老
耳倦聲樂病口厭盃盤既無可戀者何以不休官
一日復一日自問何留滯為貪逐日俸擬作歸田計亦
須隨豐約可得無限劑若待足始休休官在何歲
官舍非我廬官園非我樹洛中有小宅渭上有别墅既
無婚嫁累幸有歸休處歸去誠已遲猶勝不歸去
　　　和微之聽妻彈别鶴操因為解釋其義依韻加
<pb:KR4c0069_WYG_020-12b>
　　　　四句
義重莫若妻生離不如死誓將死同穴其奈生無子商
陵追禮敎婦出不能止舅姑明旦辭夫妻中夜起起聞
雙鶴别若與人相似聽其悲唳聲亦如不得已青田八
九月遼城一萬里徘徊去住雲嗚咽東西水寫之在琴
曲聽者酸心髓况當秋月彈先入憂人耳怨抑掩朱絃
沈吟停玉指一聞無兒歎相念兩如此無兒雖薄命有
妻偕老矣幸免生别離猶勝商陵氏
<pb:KR4c0069_WYG_020-13a>
　　　題故元少尹集後二首
黄壤詎知我白頭徒憶君唯將老年淚一洒故人文
遺文三十軸軸軸金玉聲龍門原上土埋骨不埋名
　　　和微之四月一日作
四月一日天花稀葉隂薄泥新燕影&KR0713;蜜熟蜂聲樂麥
風低冉冉稻水平漠漠芳節或蹉跎遊心稍牢落春華
信為美夏景亦未惡颭浪嫩青荷熏欄晚紅藥吳宫好
風月越郡多樓閣兩地誠可憐其奈久離索
<pb:KR4c0069_WYG_020-13b>
　　　吳中好風景二首
吳中好風景八月如三月水荇葉仍香木蓮花未歇海
天微雨散江郭纎埃滅暑退衣服乾潮生船舫活兩衙
漸多暇亭午初無熱騎吏語使君正是遊時節
吳中好風景風景無朝暮曉色萬家煙秋聲八月樹舟
移管絃動橋擁旌旗駐改號齊雲樓重開武丘路况當
豐歲熟好是歡遊處州民勸使君且莫抛官去
　　　答劉禹錫白太守行
<pb:KR4c0069_WYG_020-14a>
吏滿六百石昔賢輒去之秩登二千石今我方罷歸我
秩訝已多我歸慙已遲猶勝塵土下終老無休期臥乞
百日吿起吟五篇詩(謂將罷官/自咏五首)朝與府吏别暮與州民
辭去年到郡時麥穗黄離離今年去郡日稻花白霏霏
為郡已周歲半歲罹旱飢襦袴無一片甘棠無一枝何
乃老與幼泣别盡沾衣下慙蘇人淚上愧劉君辭
　　　　附白太守行　　　　劉禹錫
　聞有白太守抛官歸舊谿蘇州十萬户盡作嬰兒啼
<pb:KR4c0069_WYG_020-14b>
　太守駐行舟閶門草萋萋揮袂謝啼者依然兩眉低
　朱户非不崇我心如重狴華池非不清意在寥廓栖
　夸者竊所怪賢者黙思齊我為太守行題在隠起珪
　　　别蘇州
浩浩姑蘇民鬱鬱長洲城來慙荷寵命去愧無能名青
紫行將吏班白列黎甿一時臨水拜十里隨舟行餞筵
猶未收征棹不可停稍隔煙樹色尚聞絲竹聲悵望武
丘路沈吟滸水亭還鄉信有興去郡能無情
<pb:KR4c0069_WYG_020-15a>
　　　卯時酒
佛法讚醍醐仙方誇沆(何黨/切)瀣(奚介/切)未如卯時酒神速
功力陪一盃置掌上三嚥入腹内煦若春貫腸暄如日
灸背豈獨肢體暢仍加志氣大當時遺形骸竟日忘冠
帶似遊華胥國疑反混元代一性既完全萬機皆破碎
半醒思往來往來吁可怪寵辱憂喜閒惶惶二十載前
年辭紫闥今歲抛皂葢去矣魚返泉超然蟬離蛻是非
莫分别行止無疑礙浩氣貯胸中青雲委身外捫心私
<pb:KR4c0069_WYG_020-15b>
自語自語誰能會五十年來心未如今日泰况兹盃中
物行坐長相對
　　　自問行何遲
前月發京口今辰次淮涯二旬四百里自問行何遲還
鄉無他計罷郡有餘資進不慕富貴退未憂寒飢以此
易過日騰騰何所為逢山輒倚棹遇寺多題詩酒醒夜
深後睡足日髙時眼底一無事心中百不知想到京國
日懶放亦如斯何必冒風水促促赴程歸
<pb:KR4c0069_WYG_020-16a>
　　　除日答夢得同發楚州
共作千里伴俱為一郡迴歲陰中路盡鄉思先春來山
雪晚猶在淮冰晴欲開歸歟吟可作休戀主人杯
　　　問楊瓊
古人唱歌兼唱情今人唱歌唯唱聲欲說向君君不會
試將此語問楊瓊
　　　有感三首
鬢髮已斑白衣綬方朱紫窮賤當壯年富榮臨暮齒車
<pb:KR4c0069_WYG_020-16b>
輿紅塵合第宅青煙起彼來此須去品物之常理第宅
非吾廬逆旅暫留止子孫非我有委蛻而已矣有如蠶
造繭又似花生子子結花暗凋繭成蠶老死悲哉可奈
何舉世皆如此
莫養痩馬駒莫敎小妓女後事在目前不信君看取馬
肥快行走妓長能歌舞三年五歲閒已聞換一主借問
新舊主誰樂誰辛苦請君大帶上把筆書此語
往事勿追思追思多悲愴來事勿相迎相迎已惆悵不
<pb:KR4c0069_WYG_020-17a>
如兀然坐不如塌然臥食來即開口睡來即合眼二事
最闗身安寢加餐飯㤀懷即行止委命隨修短更若有
興來狂歌酒一盞
　　　宿滎陽
生長在滎陽少小辭鄉曲迢迢四十載復向滎陽宿去
時十一二今年五十六追思兒戲時宛然如在目舊居
失處所故里無宗族豈唯變市朝兼亦遷陵谷獨有溱
洧水無情依舊綠
<pb:KR4c0069_WYG_020-17b>
　　　經溱洧
落日駐行騎沈吟懷古情鄭風變已盡溱洧至今清不
見士與女亦無芍藥名
　　　就花枝
就花枝移酒海今朝不醉明朝悔且筭歡娛逐日來任
他容鬢隨年改醉翻衫袖抛小令笑擲骰盤呼大采自
量氣力與心情三五年閒猶得在
　　　喜雨
<pb:KR4c0069_WYG_020-18a>
圃旱憂葵堇農旱憂禾菽人各有所私我旱憂松竹松
乾竹焦死眷眷在心目灑葉溉其根汲水勞僮僕油雲
忽東起涼雨淒相續似面洗垢塵如頭得膏沐千柯習
習潤萬葉欣欣綠十日澆灌功不如一霡(莫白/切)霂(莫卜/切)
方知宰生靈何異活草木所以聖與賢同心調玉燭
　　　題道宗上人十韻(并序/)
普濟寺律大德宗上人法堂中有故相國鄭司徒歸尚
書陸刑部元少尹及今吏部鄭相中書韋相錢左丞詩
<pb:KR4c0069_WYG_020-18b>
覽其題皆與上人唱酬閱其人皆朝賢省其文皆義語
予始知上人之文為義作為法作為方便智作為解脫
性作不為詩而作也知上人者云爾恐不知上人者謂
為護國法振靈一皎然之徒與故予題二十句以解之
如來說偈讚菩薩著論議是故宗律師以詩為佛事一
音無差别四句有詮次欲使第一流皆知不二義精潔
霑戒體閒淡藏禪味從容恣語言縹緲離文字旁延邦
國彦上達王公貴先以詩句牽後令入佛智人多愛師
<pb:KR4c0069_WYG_020-19a>
句我獨知師意不似休上人空多碧雲思
　　　寄皇甫賔客
名利既兩㤀形體方自遂臥掩羅雀門無人驚我睡睡
足抖擻衣閒步中庭地食飽摩挲腹心頭無一事除却
𤣥晏翁何人知此味
　　　寄庾侍郎
一雙華亭鶴數片太湖石巉巉蒼玉峯矯矯青雲翮是
時歲云暮淡薄煙景夕庭霜封石稜池雪印鶴迹幽致
<pb:KR4c0069_WYG_020-19b>
竟誰别閒靜聊自適懷哉庾順之好是今宵客
　　　寄崔少監
微微西風生稍稍東方明入秋神骨爽琴曉絲桐清彈
為古宫調玉水寒泠泠自覺絃指下不是尋常聲須㬰
羣動息掩琴坐空庭直至日出後猶得心和平惜哉意
未巳不使崔君聽
　　　醉題沈子明壁
不愛君池東十叢菊不愛君池南萬竿竹愛君簾下唱
<pb:KR4c0069_WYG_020-20a>
歌人色似芙蓉聲似玉我有陽闗君未聞若聞亦應愁
殺君
　　　勸酒
勸君一杯君莫辭勸君兩杯君莫疑勸君三杯君始知
面上今日老昨日心中醉時勝醒時天地迢遥自長久
白兔赤烏相趂走身後堆金拄北斗不如生前一樽酒
君不見春明門外天欲明喧喧歌哭半死生遊人駐馬
出不得白轝素車爭路行歸去來頭已白典錢將用買
<pb:KR4c0069_WYG_020-20b>
酒喫
　　　落花
留春春不住春歸人寂寞厭風風不定風起花蕭索既
興風前歎重命花下酌勸君嘗綠醅敎人拾紅萼桃飄
火焰焰棃墮雪漠漠獨有病眼花春風吹不落
　　　對鏡吟
白頭老人照鏡時掩鏡沈吟吟舊詩二十年前一莖白
如今變作滿頭絲(余二十年前嘗有詩云白髮生一莖/朝來明鏡裏勿言一莖少滿頭從此)
<pb:KR4c0069_WYG_020-21a>
(始今則/滿頭矣)吟罷迴頭索杯酒醉來屈指數親知老於我者
多窮賤設使身存寒且飢少於我者半為土墓樹已抽
三五枝我今幸得見頭白祿俸不薄官不卑眼前有酒
心無苦只合歡娛不合悲
　　　耳順吟寄敦詩夢得
三十四十五慾牽七十八十百病纒五十六十卻不惡
恬淡清淨心安然已過愛貪聲利後猶在病羸昏耄前
未無筋力尋山水尚有心情聽管絃閒開新酒嘗數盞
<pb:KR4c0069_WYG_020-21b>
醉憶舊詩吟一篇敦詩夢得且相勸不用嫌他耳順年
　　　别氊帳火爐
憶昨臘月天北風三尺雪年老不禁寒夜長安可徹賴
有青氊帳風前自張設復此紅火爐雪中相暖熱如魚
入淵水似兔藏深穴婉軟蟄鱗蘇温燉凍肌活方安隂
慘夕遽變陽和節無奈時候遷豈是恩情絶毳䈴(詰念/切)
逐日巻香燎隨灰滅離恨屬三春佳期在十月但令此
身健不作多時别
<pb:KR4c0069_WYG_020-22a>
　　　六年春贈分司東都諸公(時為河/南尹)
我為同州牧内愧無才術忝擢恩已多遭逢幸非一偶
當穀賤歲適值民安日郡縣獄空虚鄉閭盜奔逸其閒
最幸者朝夕多分秩行接鴛鷺羣坐成芝蘭室時聮拜
表騎閒動題詩筆夜雪秉燭遊春風攜榼出花敎鶯㸃
檢栁付風排比法酒淡清漿含桃嫋紅實洛童調金管
盧女鏗瑶瑟黛慘歌思深腰凝舞拍密每因同醉樂自
覺㤀衰疾始悟肘後方不如盃中物生涯隨日過世事
<pb:KR4c0069_WYG_020-22b>
何時畢老子苦乖慵希君數牽率
　　　九日代羅樊二妓招舒著作(齊梁格/)
羅敷斂雙袂樊姬獻一盃不見舒貟外秋菊為誰開
　　　憶舊遊(寄劉/蘇州)
憶舊遊舊遊安在哉舊遊之人半白首舊遊之地多蒼
苔江南舊遊凡幾處就中最憶吳江隈長洲苑綠栁萬
樹齊雲樓春酒一盃閶門曉嚴旗鼓出臯橋夕閙船舫
迴修蛾慢臉燈下醉急管繁絃頭上催六七年前狂爛
<pb:KR4c0069_WYG_020-23a>
熳三千里外思徘徊李姢張態一春夢周五殷三歸夜
臺虎丘月色為誰好娃宫花枝應自開賴得劉郎解吟
詠江山氣色合歸來(姢態蘇州妓名/周殷蘇州從事)
　　　答崔賔客晦叔十二月四日見寄(來篇云共相/呼喚醉歸來)
今歲日餘二十六來歲年登六十二尚不能憂眼下身
因何更筭人閒事居士忘筌黙黙坐先生枕麴昏昏睡
早晚相從歸醉鄉醉鄉去此無多地
　　　勸我酒
<pb:KR4c0069_WYG_020-23b>
勸我酒我不辭請君歌歌莫遲歌聲長辭亦切此辭聽
者堪愁絶洛陽兒女面似花河南大尹頭如雪
　　　贈韋處士六年夏大熱旱
驕陽連毒暑動植皆枯槁旱日乾密雲炎煙焦茂草少
壯猶困苦况予病且老脫無白栴檀何以除熱惱(華嚴/經云)
(以白栴檀塗身能除一/切熱惱而得清涼也)汗巾束頭鬢羶食熏襟抱始覺
韋山人休糧散髮好
　白氏長慶集巻二十一

<pb:KR4c0069_WYG_021-1a>
欽定四庫全書
　白氏長慶集卷二十二
　　　　　　　　　　　　唐　白居易　撰
　
