# -*- mode: mandoku-view -*-
#+TITLE: 白氏長慶集
#+DATE: 2015-09-23 10:18:46
#+PROPERTY: LASTPB  <md:KR4c0069_SBCK_037-1a>
#+PROPERTY: JUAN 68


　　病中詩十五首
開成已未嵗余蒲柳之年六十有八冬十月甲寅旦始
得風痺之疾體癏(音/闗)目眩左足不支蓋老病相乗時而
至耳余早棲心釋梵浪跡老莊因疾觀身果有所得何
<pb:KR4c0069_WYG_034-1b>
則外形骸而内忘憂恚先禪觀而後順毉治旬月以還
厥疾少間杜門髙枕澹然安閒吟諷興來亦不能遏因
成十五首題為病中詩且貽所知兼用自廣昔劉公榦
病漳浦謝康樂臥臨川咸有篇章抒詠其志今引而序
之者慮不知我者或加誚焉
　　　　初病風
六十八衰翁乗衰百疾攻朽株難免蠧空穴易來風肘
痺宜生柳頭旋劇轉蓬恬然不動處虚白在胷中
<pb:KR4c0069_WYG_034-2a>
　　　　枕上作
風疾侵凌臨老頭血凝筋滯不調柔甘從此後支離臥
賴是從前爛熳遊迴思往事紛如夢轉覺餘生杳若浮
浩氣自能充靜室驚颷何必蕩虚舟腹空先進松花酒
膝冷重裝桂布裘若問樂天憂病否樂天知命了無憂
　　　　答閒上人來問因何風疾
一床方丈向陽開勞動文殊問疾來欲界凡夫何足道
四禪天始免風灾
<pb:KR4c0069_WYG_034-2b>
　　　　病中五絶
世間生老病相隨此事心中乆自知今日行年將七十
猶須慙愧病來遲
方寸成灰鬢作絲假如強健亦何為家無憂累身無事
正是安閒好病時
李君墓上松應拱元相池頭竹盡枯多幸樂天今始病
不知合要苦治無(李元皆予執友也杓直少予八嵗即/世已九年微之少予七年夢已八年)
(矣今予始病/得非幸乎)
<pb:KR4c0069_WYG_034-3a>
目昏思寢即安眠足軟妨行便坐禪身作醫王心是藥
不勞和扁到門前
交親不要苦相憂亦擬時時強出遊但有心情何用脚
陸乘肩輿水乗舟
　　　　送嵩客
登山臨水分無期泉石煙霞今屬誰君到嵩陽吟此句
與敎三十六峯知
　　　　罷灸
<pb:KR4c0069_WYG_034-3b>
病身佛説將何喻變滅須㬰豈不聞莫遣淨名知我笑
休將火艾灸浮雲(維摩經云是身如/浮雲須㬰變滅也)
　　　　賣駱馬
五年花下醉騎行臨賣迴頭嘶一聲項籍顧騅猶解歎
樂天别駱豈無情
　　　　别柳枝
兩枝楊柳小樓中嫋娜多年伴醉翁明日放歸歸去後
世間應不要春風
<pb:KR4c0069_WYG_034-4a>
　　　　就暖偶酌戲諸詩酒舊侣
低屏軟褥臥藤床舁向前軒就日陽一足任他為外物
三盃自要沃中腸頭風若見詩應愈齒折仍誇笑不妨
細酌徐吟猶得在舊遊未必便相忘
　　　　歳暮呈思黯相公皇甫朗之及夢得尚書
嵗暮皤然一老夫十分流輩九分無莫嫌身病人扶侍
猶勝無身可遣扶
　　　　自解
<pb:KR4c0069_WYG_034-4b>
房傳往世為禪客(世傳房太尉前生為禪僧與婁師德/友善慕其為人故今生有婁之遺風)
(也/)王道前生應畫師(王右丞相詩云宿世/是詞客前身應畫師)我亦定中觀
宿命多生債負是歌詩不然何故狂吟詠病後多於未
病時(已上病中/十五首)
　　　嵗暮病懐贈夢得(時與夢得/同患足疾)
十年四海故交親零落唯殘兩病身共遣數竒從是命
同教步蹇有何因眼隨老減嫌長夜體待陽舒望早春
新樂堂前舊池上相過亦不要他人
<pb:KR4c0069_WYG_034-5a>
　　　雪後過集賢裴令公舊宅有感
梁王捐館後枚叟過門時有淚人還泣無情雪不知臺
亭留盡在賓客散何之唯有蕭條鴈時來下故池
　　　酬夢得貧居詠懐見贈
嵗隂生計兩蹉跎相顧悠悠醉且歌厨冷難留烏止屋
(詩云瞻烏爰止于誰之屋/言烏多止富家之屋也)門閒可與雀張羅病添莊舄
吟聲苦貧欠韓康藥債多日望揮金賀新命(來篇云若/有金揮勝)
(二/䟽)俸錢依舊又如何(時夢得罷賓客除祕/監禄俸略同故云)
<pb:KR4c0069_WYG_034-5b>
　　　酬夢得見喜疾瘳
暖臥摩綿褥晨傾藥酒螺昏昏布裘底病醉睡相和末
疾徒云爾(傳云風淫末/疾末謂四肢)餘年有幾何須知差與否相去
校無多
　　　夜聞箏中彈瀟湘送神曲感舊
縹緲巫山女歸來七八年殷勤湘水曲留在十三絃苦
調吟還出深情咽不傳萬重雲水思今夜月明前
　　　感蘇州舊舫
<pb:KR4c0069_WYG_034-6a>
畫梁朽折紅窻破獨立池邊盡日看守得蘇州船舫爛
此身爭合不衰殘
　　　感舊石上字
閒撥船行㝷舊池幽情往事復誰知太湖石上鐫三字
十五年前陳結之
　　　見敏中初到邠寧秋日登城樓詩詩中頗多鄉
　　　　思因以寄和(從殿中侍御/史出副邠寧)
想爾到邊頭蕭條正值秋二年貧御史八月古邠州絲
<pb:KR4c0069_WYG_034-6b>
管聞雖樂風沙見亦愁望鄉心若苦不用數登樓
　　　齋戒
每日齋戒斷葷腥漸覺塵勞染愛輕六賊定知無氣色
三尸應恨少恩情酒魔降伏終須盡詩債填還亦欲平
從此始堪為弟子竺乾師是古先生
　　　戲禮經老僧
香火一罏燈一盞白頭夜禮佛名經何年飲着聲聞酒
直到如今醉未醒
<pb:KR4c0069_WYG_034-7a>
　　　近見慕巢尚書詩中屢有歎老思退之意又於
　　　　洛下新置郊居然寵寄方深歸心太速因以
　　　　長句戲而諭之
近見詩中歎白髮遙知閫外憶東都煙霞偷眼窺來乆
富貴粘身擺得無新置林園猶濩落未終婚嫁且踟蹰
應須待到懸車嵗然後東歸伴老夫
　　　對鏡偶吟贈張道士抱元
閒來對鏡自思量年貌衰殘分所當白髮萬莖何所怪
<pb:KR4c0069_WYG_034-7b>
丹砂一粒不曽甞眼昏乆被書料理肺渴多因酒損傷
今日逢師雖已晚枕中治老有何方
　　　病入新正
枕上驚新嵗花前念舊歡是身老所逼非意病相干風
月情猶在盃觴興漸䦨便休心未伏更試一春看
　　　臥疾來早晚
臥疾來早晚懸懸將十旬婢能㝷本草犬不吠醫人酒
甕全生醭(普卜/切)歌筵半委塵風光還欲好爭向枕前春
<pb:KR4c0069_WYG_034-8a>
　　　強起迎春戲寄思黯
杖策人扶廢病身晴和強起一迎春他時蹇跛縱行得
笑殺平原樓上人
　　　夢得前所酬篇有錬盡美少年之句因思往事
　　　　兼詠今懐重以長句答之
錬盡少年成白首憶初相識到今朝昔饒春桂長先折
今伴寒松取後凋(昔登科第夢得多居先/今同暮年洛下為老伴)生事縱貧猶
可過風情雖老未全銷聲華寵命人皆得若箇如君歴
<pb:KR4c0069_WYG_034-8b>
七朝(夢得貞元中及/今凡仕七朝也)
　　　病後寒食
故紗絳帳舊青氊藥酒醺醺引醉眠抖擻弊袍春晚後
摩挲病脚日陽前行無筋力尋山水坐少精神聽管絃
抛擲風光負寒食曽來未省似今年
　　　老病相仍以詩自解
榮枯憂喜與彭殤都似人間戲一塲蟲臂鼠肝猶不怪
雞膚鶴髮復何傷昨因風發甘長往今遇陽和又小康
<pb:KR4c0069_WYG_034-9a>
還似逺行裝束了遲迴且住亦何妨
　　　皇甫郎中親家翁赴任絳州宴送出城贈别
慕賢入室交先定結援通家好復成新婦不嫌貧活計
嬌孫同慰老心情洛橋歌酒今朝散絳路風煙幾日行
欲識離羣相戀意為君扶病出都城
　　　春暖
風痺宜和暖春來脚校輕鸎留花下立鶴引水邊行髮
少嫌巾重顔衰訝鏡明不論親與故自亦昧平生
<pb:KR4c0069_WYG_034-9b>
　　　殘春晚起伴客笑談
掩户下簾朝睡足一聲黄鳥報殘春披衣岸幘日髙起
兩角青衣扶老身策杖強行過里巷引盃閒酌伴親賓
莫嫌病後妨談笑猶恐多於不病人
　　　送唐州崔使君侍親赴任
連持使節歴專城獨賀崔侯最慶榮烏府一抛霜簡去
朱輪四從板輿行(崔郎中從殿中連典/四郡皆侍親赴任)發時正許沙鷗
送到日方乗竹馬迎唯慮郡齋賓友少數盃春酒共誰
<pb:KR4c0069_WYG_034-10a>
傾
　　　春晚詠懐贈皇甫朗之
艷陽時節又蹉跎遲暮光隂復若何一嵗平分春日少
百年通計老時多多中更被愁牽引少裏兼遭病折磨
賴有消憂治悶藥君家濃酎我狂歌
　　　春盡日宴罷感事獨吟(開成五年三/月三十日作)
五年三月今朝盡客散筵空獨掩扉病共樂天相伴住
春隨樊子一時歸閒聽鸎語移時立思逐楊花觸處飛
<pb:KR4c0069_WYG_034-10b>
金帶縋腰衫委地年年衰瘦不勝衣
　　　病中辱崔宣城長句見寄兼有觥綺之贈因以
　　　　四韻縂而酬之
劉楨病發經春臥謝眺詩來盡日吟三道舊誇收片玉
(昔予考制策/崔君登科也)一章新喜獲雙金信題霞綺緘情重酒試
銀觥表分深科第門生滿霄漢嵗寒少得似君心
　　　前有别楊柳枝絶句夢得繼和云春盡絮飛留
　　　　不得隨風好去落誰家又復戲答
<pb:KR4c0069_WYG_034-11a>
柳老春深日又斜任他飛向别人家誰能更學孩童戲
尋逐春風捉柳花
　　　池上早夏
水積春塘晚隂交夏木繁舟船如野渡籬落似江村靜
拂琴牀席香開酒庫門慵閒無一事時弄小嬌孫
　　　談氏外孫生三日喜是男偶吟詩篇兼戲呈夢
　　　　得
玉芽珠顆小男兒羅薦蘭湯浴罷時芣苢春來盈女手
<pb:KR4c0069_WYG_034-11b>
梧桐老去長孫枝慶傳媒氏鷰先賀喜報談家烏預知
明日貧翁具雞黍應須詶賽引鶵詩(前年談氏外孫女/初生夢得有賀詩)
(云從此引鴛雛今幸是/男前言似有徴故云)
　　　開成大行皇帝挽歌詞四首奉敕撰進
御宇恢皇化傳家叶至公華夷臣妾内堯舜弟兄中制
度移民俗文章變國風開成與貞觀實録事多同
晏駕辭雙闕靈儀出九衢上雲歸碧落下席葬蒼梧蓂
晚餘堯厯龜新啓夏圖三朝聯棣蕚從古帝王無
<pb:KR4c0069_WYG_034-12a>
嚴恭七月禮哀慟萬人心地感深秋氣天愁結夕隂鼎
湖龍漸逺濛汜日初沉唯有雲韶樂長留治世音
化成同軌表清平恩結連枝感聖明帝與九齡雖吉夢
山呼萬嵗是虚聲月低儀仗辭蘭路風引笳簫入柏城
老病龍髯攀不及東周退傅最傷情
　　　時熱少客因詠所懐
冠櫛心多懶逢迎興漸微況當時甚熱幸遇客來稀濕
灑池邊地涼開竹下扉露牀青篾簟風架白蕉衣院靜
<pb:KR4c0069_WYG_034-12b>
留僧宿樓空放妓歸衰殘強歡宴此事乆知非
　　　宣州崔大夫閣老忽以近詩數十首見示吟諷
　　　之下竊有所喜因成長句寄題郡齋
謝𤣥暉殁吟聲寢郡閣寥寥筆硯閒無復新詩題壁上
虚教逺岫列窻間(謝宣城郡内詩/云窻中列逺岫)忽驚歌雪今朝至必
恐文星昨夜還再喜宣城章句動飛觴遥賀敬亭山(謝/又)
(有題敬亭山詩/並見文選中)
　　　足疾
<pb:KR4c0069_WYG_034-13a>
足疾無加亦不瘳綿春歴夏復經秋開顔且酌樽中酒
代步多乗池上舟幸有眼前衣食在兼無身後子孫憂
應須學取陶彭澤但委心形任去留
　　　晚池汎舟遇景成詠贈吕處士
岸淺橋平池面寛飄然輕棹汎澄瀾風宜扇引開懐入
樹愛舟行仰臥看别境客稀知不易能詩人少詠應難
唯憐吕叟時相伴同把磻溪舊釣竿
　　　夢微之
<pb:KR4c0069_WYG_034-13b>
夜來攜手夢同遊晨起盈巾淚莫收漳浦老身三度病
咸陽宿草八迴秋君埋泉下泥銷骨我寄人間雪滿頭
阿衞韓郎相次去夜臺茫昧得知不(阿衞微之男/韓郎微之壻)
　　　感秋詠意
炎涼遷次速如飛又脱生衣著熟衣遶壁闇蛩無限思
戀巢寒鷰未能歸須知流輩年年失莫歎衰容日日非
舊語相傳聊自慰世間七十老人稀
　　　老病幽獨偶吟所懐
<pb:KR4c0069_WYG_034-14a>
眼漸昏昏耳漸聾滿頭霜雪半身風已將身出浮雲外
(維摩經云是/身如浮雲也)猶寄形於逆旅中觴詠罷來賓閣閉笙歌
散後妓房空世縁俗念消除盡别是人間清淨翁
　　　和楊尚書罷相後夏日遊永安水亭兼招本曹
　　　　楊侍郎同行
道行無喜退無憂舒巻如雲得自由良冶動時為哲匠
巨川濟了作虚舟竹亭隂合偏宜夏水檻風涼不待秋
遙愛翩翩雙紫鳳入同官署出同遊
<pb:KR4c0069_WYG_034-14b>
　　　在家出家
衣食支吾婚嫁畢從今家事不相仍夜眠身是投林鳥
朝飯心同乞食僧清唳數聲松下鶴寒光一㸃竹間燈
中宵入定跏趺坐女喚妻呼多不譍
　　　夜涼
露白風清庭户涼老人先著夾衣裳舞腰歌袖抛何處
唯對無絃琴一張
　　　繼之尚書自余病來寄遺非一又䝉覽醉吟先
<pb:KR4c0069_WYG_034-15a>
　　　　生傳題詩以美之今以此篇用伸酬謝
衰殘與世日相踈恵好唯君分有餘茶藥贈多因病乆
衣裳寄早及寒初(所寄贈之/物皆及時)交情鄭重金相似詩韻清
鏘玉不如醉傅狂言人盡笑獨知我者是尚書
　　　五年秋病後獨宿香山寺三絶句
經年不到龍門寺今夜何人知我情還向暢師房裏宿
新秋月色舊灘聲
飲徒歌伴今何在雨散雲飛盡不迴從此香山風月夜
<pb:KR4c0069_WYG_034-15b>
祇應長是一身來
石盆泉畔石樓頭十二年來晝夜遊更過今年年七十
假如無病亦宜休
　　　題香山新經堂招僧
煙滿秋堂月滿庭香花漠漠磬泠泠誰能來此尋真諦
白老新開一藏經
　　　偶題鄧翁(公即給事中班之子也/饑窮老病退居此村)
偶因攜酒尋村客聊復迴車訪薜蘿且值雪寒相慰問
<pb:KR4c0069_WYG_034-16a>
不妨春暖更經過翁居山下年空老我得人間事校多
一種共翁頭似雪翁無衣食自如何
　　　早入皇城贈王留守僕射
津橋殘月曉沉沉風露凄涼禁署深城柳宫槐謾搖落
悲秋不到貴人心
　　　寄題廬山舊草堂兼呈二林寺道侣
三十年前草堂主而今雖在鬢如絲登山尋水應無力
不似江州司馬時漸伏酒魔休放醉猶殘口業未抛詩
<pb:KR4c0069_WYG_034-16b>
君行過到鑪峰下為報東林長老知(此詩憑錢知進侍/御往題草堂中也)
　　　改業
先生老去飲無興居士病來閒有餘猶覺醉吟多放逸
不如禪坐更清虚(予先有醉吟先/生傳今故云)柘枝紫袖教丸藥羯
鼓蒼頭遣種蔬却被山僧戲相問一時改業意何如
　　　山下留别佛光和尚
勞師送我下山行此别何人識此情我已七旬師九十
當知後㑹在他生
<pb:KR4c0069_WYG_034-17a>
　　　山中五絶句(遊嵩陽見五物各有所感感/興不同隨興而吟因成五絶)
　　　　嶺上雲
嶺上白雲朝未散田中青麥旱將枯自生自滅成何事
能逐東風作雨無
　　　　石上苔
漠漠班班石上苔幽芳靜緑絶纎埃路傍凢草榮遭遇
曽得七香車輾來
　　　　林下樗
<pb:KR4c0069_WYG_034-17b>
香檀文桂苦雕鐫生理何曽得自全知我無材老樗否
一枝不損盡天年
　　　　澗中魚
海水桑田欲變時風濤翻覆沸天池鯨吞蛟鬭波成血
深澗遊魚樂不知
　　　　洞中蝙蝠
千年鼠化白蝙蝠黑洞深藏避網羅逺害全身誠得計
一生幽闇又如何
<pb:KR4c0069_WYG_034-18a>
　　　自戲三絶句(閒臥獨吟無人酬和聊假/身心相戲往復偶成三章)
　　　　心問身
心問身云何泰然嚴冬暖被日髙眠放君快活知恩否
不早朝來十一年
　　　　身報心
心是身王身自宫君今居在我宫中是君家舎君須愛
何事論恩自説功
　　　　心重答身
<pb:KR4c0069_WYG_034-18b>
因我踈慵休罷早遣君安樂嵗時多世間老苦人何限
不放君閒奈我何
　　　㑹昌元年春五絶句
　　　　病後喜過劉家
忽憶前年初病後此生甘分不銜盃誰能料得今春事
又向劉家飲酒來
　　　　贈舉之僕射(今春與僕射三/為寒食之㑹)
雞毬餳(徐盈/切)粥屢開筵談笑謳吟間管絃一月三迴寒
<pb:KR4c0069_WYG_034-19a>
食㑹春光應不負今年
　　　　盧尹賀夢得㑹中作
病聞川守賀筵開起伴尚書飲一盃任意少年長笑我
老人自覔老人來
　　　　題朗之槐亭
春風可惜無多日家醖唯殘軟半瓶猶望君歸同一醉
籃舁早晚入槐亭
　　　　勸夢得酒
<pb:KR4c0069_WYG_034-19b>
誰人功畫麒麟閣何客新投魑魅鄉兩處榮枯君莫問
殘春更醉兩三塲
　　　過裴令公宅二絶句(裴令公在日常同聽楊柳/枝歌毎遇雪天無非招宴)
　　　　(二物如故/因成感情)
風吹楊柳出牆枝憶得同歡共醉時每到集賢坊地過
不曽一度不低眉
梁王舊館雪濛濛愁殺鄒枚二老翁(此句兼/屬夢得)假使明朝
深一尺亦無人到兔園中
<pb:KR4c0069_WYG_034-20a>
　　　百日假滿少傅官停自喜言懐
長告今朝滿十旬從兹蕭灑便終身老嫌手重抛牙笏
病喜頭輕換角巾䟽傅不朝懸組綬尚平無累畢婚姻
人言世事何時了我是人間事了人
　　　早熱
畏景又加旱火雲殊未收籬暄饑有雀池涸渴無鷗岸
幘頭仍痛褰裳汗亦流若為當此日遷客向炎州(時楊/李二)
(相各貶/潮韶)
<pb:KR4c0069_WYG_034-20b>
　　　題崔少尹上林坊新居
坊靜居新深且幽忽疑縮地到滄洲宅東籬缺嵩峰出
堂後池開洛水流髙下三層盤野徑㳂洄十里汎漁舟
若能為客烹雞黍願伴田蘇日日遊
　　　新澗亭
煙蘿初合澗新開閒上西亭日幾迴老病歸山應未得
且移泉石就身來
　　　對酒有懐寄李十九郎中
<pb:KR4c0069_WYG_034-21a>
往年江外抛桃葉(結之/也)去嵗樓中别柳枝(樊蠻/也)寂寞春
來一盃酒此情唯有李君知吟君舊句情難忘風月何
時是盡時(李君甞有悼故妓詩云直應人世/無風月始是心中忘却時今故云)
　　　楊六尚書頻寄新詩詩中多有思閒相就之志
　　　　因書鄙意報而諭之
君年殊未及懸車未合將閒逐老夫身健正宜金印綬
位髙方稱白髭鬚若論塵事何由了但問雲心自在無
進退是非俱是夢丘中闕下亦何殊
<pb:KR4c0069_WYG_034-21b>
　　　偶吟自慰兼呈夢得(予與夢得甲子/同今俱七十)
且喜同年滿七旬莫嫌衰病莫嫌貧已為海内有名客
又占世間長命人耳裏聲聞新將相眼前失盡故交親
尊榮富壽難兼得閒坐思量最要身
　　　寄潮州繼之
相府潮陽俱夢中夢中何者是窮通他時事過方應悟
不獨榮空辱亦空
　　　雪暮偶與夢得同致仕裴賓客王尚書飲
<pb:KR4c0069_WYG_034-22a>
黄昏慘慘雪霏霏白首相歡醉不歸四箇老人三百嵗
(裴年九十餘王年八十餘予與夢得俱/七十合三百餘嵗可謂希有之㑹也)人間此㑹亦應
稀
　　　雪朝乗興欲詣李司徒留守先以五韻戲之
夜寒生酒思晚雪引詩情熱飲一兩盞冷吟三五聲鋪
花連地凍銷玉畏天晴好拂烏巾出宜披鶴氅行梁園
應有興何不召鄒生
　　　贈思黯(前以履道新小灘詩寄思黯報章云請/向歸仁砌下看思黯歸仁宅亦有小灘)
<pb:KR4c0069_WYG_034-22b>
為憐清淺愛潺湲一日三迴到水邊若道歸仁灘更好
主人何故别三年
　　　聽歌六絶句
　　　　聽都子歌(詞云試問嫦/娥更要無)
都子新歌有性靈一聲格轉已堪聽更聽唱到嫦娥字
猶有樊家舊典型
　　　　樂世(一名/六么)
管急絃繁拍漸稠緑腰宛轉曲終頭誠知樂世聲聲樂
<pb:KR4c0069_WYG_034-23a>
老病人聽未免愁
　　　　水調(第五遍乃五言/調調韻最切)
五言一遍最殷勤調少情多似有因不㑹當時翻曲意
此身膓斷為何人
　　　　想夫憐(王維右丞詞云泰州一/半夕陽開此句尤佳)
玉管朱絃莫急催容聽歌送十分盃長愛夫憐第二句
請君重唱夕陽開
　　　　何滿子(開元中滄州有歌者何滿子臨/刑進此曲以贖死上竟不免)
<pb:KR4c0069_WYG_034-23b>
世傳滿子是人名臨就刑時曲始成一曲四調歌八疊
從頭便是斷腸聲
　　　　離别難詞
緑楊陌上送行人馬去車迴一望塵不覺别時紅淚盡
歸來無淚可(可紇/反)霑巾
　　　　閑樂
坐安臥穩輿平肩倚杖披衫遶四邊空腹三盃卯後酒
曲肱一覺醉中眠更無忙苦吟閒樂恐是人間自在天
<pb:KR4c0069_WYG_034-24a>
　
　
　
　
　
　
　
　
<pb:KR4c0069_WYG_034-24b>
　
　
　
　
　
　
　
　白氏長慶集巻三十五

<pb:KR4c0069_WYG_035-1a>
欽定四庫全書
　白氏長慶集巻三十六
　　　　　　　　　　　　唐　白居易　撰
　
